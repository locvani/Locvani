<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (ოთხშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႣႨႣႨ ႩႠႬႭႬႨ ႠႬႣႰႨႠ ႩႰႤႲႤႪႨႱႠ⠕</div>
<h3 class="rdc">ႭႧႾႸႠႡႠႧႨ</h3>
<div class="pad-lc"><div class="rdc">ⴂⴀⴊⴍⴁⴀ ⴀ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴘⴄⴋⴜⴄ ⴃⴀ ⴋⴞⴑⴌⴄⴊ ⴃⴀ ⴋⴔⴀⴐⴅⴄⴊ ⴋⴄⴗⴀⴅ ⴋⴄ ⴋⴀⴚⴞⴍⴅⴀⴐⴄⴁⴀⴃ ⴙⴄⴋⴃⴀ, ⴄⴑⴄ Ⴖⴋⴄⴐⴇⴈ ⴙⴄⴋⴈ ⴃⴀ ⴅⴀⴃⴈⴃⴍ ⴄⴑⴄ, Ⴓⴔⴀⴊⴈ ⴋⴀⴋⴈⴑⴀ ⴙⴄⴋⴈⴑⴀ ⴃⴀ ⴀⴖⴅⴀⴋⴀⴖⴊⴍ, ⴐⴀⴋⴄⴇⴓ ⴃⴈⴃⴄⴁⴓⴊ-ⴀⴐⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴗⴐⴋⴈⴇ ⴙⴄⴋⴈⴇⴂⴀⴌ, ⴋⴞⴑⴌⴄⴊⴍ, ⴓⴂⴓⴊⴄⴁⴄⴊⴑ-ⴅⴗⴅⴄⴌ ⴋⴚⴌⴄⴁⴀⴌⴈ ⴘⴄⴌⴌⴈ ⴃⴀ ⴗⴍⴅⴊⴀⴃⴅⴌⴄⴁⴓⴊⴀⴃ, ⴓⴃⴄⴁⴀⴃ ⴃⴀ ⴃⴀⴞⴑⴌⴈⴊⴀⴃ, ⴂⴀⴐⴃⴀⴅⴅⴊⴄ ⴚⴞⴍⴅⴐⴄⴁⴀ, ⴀⴋⴈⴑⴇⴣⴑ ⴂⴈⴖⴀⴖⴀⴃⴄⴁ ⴘⴄⴌ, ⴀⴜ ⴉⴅⴀⴊⴀⴃ ⴋⴀⴚⴞⴍⴅⴌⴄ ⴒⴉⴁⴈⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴅⴐⴃⴍⴋⴈⴊⴑⴀ, ⴋⴀⴚⴞⴍⴅⴀⴐ, ⴜⴈⴌⴀⴘⴄ ⴁⴝⴄⴇⴀ ⴑⴈⴁⴄⴐⴄⴑⴀⴖⴀⴇⴓ ⴌⴓ ⴘⴇⴀⴋⴀⴂⴃⴄⴁ ⴋⴄ ⴟⴍⴟⴍⴞⴄⴇⴀⴃ, ⴀⴐⴀⴋⴄⴃ ⴎⴈⴐⴅⴄⴊ ⴑⴈⴉⴅⴃⴈⴊⴈⴑⴀ, ⴉⴀⴚⴇⴋⴍⴗⴅⴀⴐⴄⴁⴈⴇ ⴋⴍⴋⴋⴀⴃⴊⴄⴌ ⴘⴄⴌⴃⴍⴁⴀ ⴘⴄⴚⴍⴃⴄⴁⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴋⴃⴈⴃⴐⴄ ⴙⴄⴋⴈ, Ⴕⴐⴈⴑⴒⴄ, ⴓⴛⴖⴄⴁⴄⴁⴀⴑⴀ ⴘⴈⴌⴀ ⴜⴀⴐⴅⴀⴂⴄ ⴃⴀ ⴍⴞⴄⴐ ⴅⴈⴕⴋⴄⴌ ⴉⴄⴇⴈⴊⴇⴀ ⴌⴀⴗⴍⴔⴇⴀⴂⴀⴌ, ⴃⴀ ⴀⴜ ⴋⴍⴋⴗⴋⴀⴐⴈ ⴅⴞⴋⴍⴁ, ⴋⴀⴋⴀⴍ ⴋⴍⴜⴗⴀⴊⴄⴁⴀⴇⴀⴍ, ⴈⴑⴜⴐⴀⴔⴄ ⴃⴀ ⴋⴀⴚⴞⴍⴅⴌⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴜⴗⴊⴓⴊⴈ ⴀⴅⴀⴆⴀⴉⴇⴀ ⴂⴓⴊⴈⴑⴑⴈⴒⴗⴅⴀⴇⴀ ⴙⴄⴋⴇⴀ ⴋⴈⴄⴐ ⴃⴀ ⴗⴍⴅⴊⴈⴇⴓⴐⴇ ⴋⴍⴚⴓⴊⴈ ⴋⴀⴇⴂⴀⴌ, ⴐⴍⴋⴄⴊⴌⴈ ⴂⴀⴌⴋⴐⴀⴅⴊⴃⴄⴑ ⴒⴉⴈⴅⴈⴊⴌⴈ, ⴋⴄ ⴅⴀⴐ; Ⴕⴐⴈⴑⴒⴄ ⴋⴄⴓⴔⴡⴍ, ⴂⴄⴅⴄⴃⴐⴄⴁⴈ ⴂⴀⴌⴋⴉⴓⴐⴌⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴖⴅⴃⴄⴊⴋⴀⴌ ⴓⴂⴓⴊⴄⴁⴄⴊⴑ-ⴋⴗⴍ ⴃⴀ ⴇⴀⴌⴀ-ⴜⴀⴐⴋⴞⴀⴃⴀ, ⴃⴀ ⴊⴄⴅⴈⴒⴄⴊⴋⴀⴌ ⴛⴅⴈⴐⴇⴀ ⴘⴈⴌⴀ ⴃⴀⴋⴈⴒⴄⴅⴀ; ⴀⴐⴀⴋⴄⴃ ⴘⴄⴌ, Ⴖⴋⴐⴇⴈⴑⴋⴘⴍⴁⴄⴊⴈⴑⴀ ⴋⴀⴐⴈⴀⴋⴈⴑⴀⴂⴀⴌ ⴋⴍⴑⴐⴓⴊⴍ, ⴋⴈⴖⴅⴀⴜⴄ ⴃⴀ ⴘⴄⴋⴈⴜⴗⴀⴊⴄ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴋⴍⴋⴀⴌⴈⴝⴄ ⴋⴀⴃⴊⴈ ⴁⴐⴜⴗⴈⴌⴅⴀⴊⴄⴁⴈⴑⴀ ⴋⴀⴖⴊⴈⴑⴀ ⴋⴈⴑ ⴑⴀⴖⴋⴐⴇⴍⴈⴑⴀ ⴂⴀⴌⴂⴄⴁⴓⴊⴄⴁⴈⴑⴀ, ⴐⴀⴇⴀ ⴅⴈⴞⴑⴌⴄ ⴅⴌⴄⴁⴀⴇⴀ ⴁⴌⴄⴊⴈⴑⴀⴂⴀⴌ, ⴃⴀ ⴂⴓⴊⴑⴋⴍⴃⴂⴈⴌⴄⴃ ⴅⴂⴀⴊⴍⴁⴃⴄ ⴚⴞⴍⴅⴐⴄⴁⴀⴑⴀ ⴘⴄⴌⴑⴀ, ⴋⴀⴐⴈⴀⴋ ⴃⴀ ⴉⴄⴇⴈⴊⴇⴀ ⴖⴅⴀⴜⴊⴇⴀ ⴘⴄⴌⴇⴀ.<br />ⴃⴈⴃⴄⴁⴀ...</p>
<p>ⴆⴄⴑⴇⴀⴐⴑⴍ ⴑⴀⴋⴄⴁⴀⴍ, ⴄⴐⴇⴖⴋⴐⴇⴀⴄⴁⴈⴇ ⴇⴀⴗⴅⴀⴌⴈⴑ-ⴚⴄⴋⴓⴊⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴀⴜ ⴃⴀ...</p>
<p>ⴖⴋⴐⴇⴈⴑⴋⴘⴍⴁⴄⴊⴍ, ⴑⴀⴑⴍⴍ ⴗⴍⴅⴄⴊⴇⴀ ⴋⴂⴀⴊⴍⴁⴄⴊⴇⴀ ⴘⴄⴌⴇⴀⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.</p>
<div class="rdc">ⴂⴀⴊⴍⴁⴀ ⴁ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴋⴍⴈⴞⴈⴊⴄ ⴚⴀⴍ ⴃⴀ ⴅⴈⴒⴗⴍⴃⴄ ⴀⴜ, ⴃⴀ ⴅⴀⴕⴄⴁⴃⴄ Ⴕⴐⴈⴑⴒⴄⴑⴀ, ⴕⴀⴊⴜⴓⴊⴈⴑⴀⴂⴀⴌ ⴋⴍⴑⴐⴓⴊⴑⴀ ⴙⴅⴄⴌⴇⴣⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴅⴄⴉⴅⴄⴇⴄ ⴃⴀⴅⴈⴇⴈⴑⴄⴁⴐ ⴚⴍⴃⴅⴈⴇⴀ ⴃⴀ ⴑⴀⴅⴑⴄ ⴅⴀⴐ ⴋⴜⴈⴉⴅⴊⴈⴇⴀ; ⴂⴀⴌⴋⴁⴀⴌⴄ ⴋⴄⴚⴀ ⴚⴐⴄⴋⴊⴈⴇⴀ ⴋⴞⴑⴌⴄⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴐⴚⴀ ⴚⴐⴄⴋⴊⴌⴈ, ⴀⴐⴚⴀ ⴑⴈⴌⴀⴌⴓⴊⴈ ⴋⴀⴕⴅⴑ, ⴀⴐⴚⴀ ⴊⴋⴍⴁⴈⴄⴐⴄⴁⴀ, ⴅⴈⴇⴀⴐⴚⴀ Ⴖⴋⴄⴐⴇⴋⴀⴌ ⴋⴍⴋⴚⴄⴌ ⴄⴑⴄⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴀⴐⴅⴑⴜⴗⴋⴈⴃⴄ ⴋⴄ ⴎⴈⴐⴅⴄⴊⴕⴋⴌⴓⴊⴈ ⴑⴈⴉⴄⴇⴄ ⴃⴀ ⴘⴅⴄⴌⴈⴄⴐⴄⴁⴀ ⴙⴄⴋⴈ, ⴃⴀ ⴋⴃⴄⴁⴀⴐⴄ ⴅⴀⴐ ⴘⴈⴘⴅⴄⴊⴈ ⴃⴀ ⴉⴃⴄⴋⴓⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴉⴀⴐⴑⴀ ⴘⴄⴌⴑⴀ ⴌⴓ ⴃⴀⴞⴘⴀⴅ ⴙⴄⴋⴇⴣⴑ ⴋⴀⴘⴈⴌ, ⴥ Ⴓⴔⴀⴊⴍ, Ⴓⴔⴀⴊⴍ; ⴀⴐⴀⴋⴄⴃ ⴂⴀⴌⴋⴈⴖⴄ ⴋⴍⴌⴀⴌⴓⴊⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴗⴓⴐⴀⴃ ⴈⴞⴅⴄⴌ ⴑⴓⴊⴇⴕⴋⴀⴌⴈ ⴑⴓⴊⴈⴑⴀⴌⴈ ⴃⴀ ⴇⴅⴀⴊⴇⴀ ⴙⴄⴋⴇⴀ ⴚⴐⴄⴋⴊⴌⴈ ⴋⴈⴈⴞⴅⴄⴌ, ⴋⴞⴑⴌⴄⴊⴍ ⴃⴀ ⴘⴄⴋⴈⴜⴗⴀⴊⴄ.<br />ⴃⴈⴃⴄⴁⴀ...</p>
<p>ⴉⴀⴚⴇⴋⴍⴗⴅⴀⴐⴄ, ⴐⴍⴋⴄⴊⴑⴀ ⴂⴌⴄⴁⴀⴅⴑ ⴗⴍⴅⴄⴊⴇⴀ ⴚⴞⴍⴅⴐⴄⴁⴀ, ⴋⴀⴚⴞⴍⴅⴌⴄ ⴋⴄ ⴃⴀ ⴘⴄⴋⴈⴒⴉⴁⴄ ⴘⴄⴅⴃⴐⴍⴋⴈⴊⴈ ⴘⴄⴌⴃⴀ.<br />ⴀⴜ ⴃⴀ...</p>
<p>ⴓⴁⴈⴜⴍⴍ ⴃⴄⴃⴍⴔⴀⴊⴍ ⴕⴀⴊⴜⴓⴊⴍ, ⴗⴍⴅⴊⴀⴃⴑⴀⴂⴀⴊⴍⴁⴄⴊⴍ, ⴄⴅⴄⴃⴐⴄ ⴂⴓⴊⴑⴋⴍⴃⴂⴈⴌⴄⴃ ⴐⴀⴇⴀ ⴂⴅⴀⴚⴞⴍⴅⴌⴄⴑ.</p>
<p><em class="gr">ⴑⴛⴊⴈⴑⴎⴈⴐⴈ:</em> ⴈⴞⴈⴊⴄⴇ, ⴈⴞⴈⴊⴄⴇ, ⴐⴀⴋⴄⴇⴓ ⴋⴄ ⴅⴀⴐ ⴋⴄⴓⴔⴡ, ⴐⴍⴋⴄⴊⴋⴀⴌ ⴋⴈⴅⴄⴚ ⴋⴀⴌⴀⴌⴀ, ⴃⴀ ⴜⴗⴀⴐⴍⴌⴈ ⴉⴊⴃⴈⴑⴀⴂⴀⴌ ⴜⴗⴀⴐⴍⴅⴗⴅⴄⴌ ⴓⴃⴀⴁⴌⴍⴑ ⴄⴐⴈⴑⴀⴇⴣⴑ ⴙⴄⴋⴈⴑⴀ, ⴋⴞⴍⴊⴍⴈⴇⴀ ⴛⴀⴊⴈⴇⴀ ⴃⴀ ⴋⴀⴐⴟⴅⴄⴌⴈⴇⴀ ⴙⴄⴋⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴞⴈⴊⴄⴇ, ⴈⴞⴈⴊⴄⴇ, ⴐⴀⴋⴄⴇⴓ ⴋⴄ ⴅⴀⴐ ⴋⴄⴓⴔⴡ, ⴈⴑⴋⴈⴌⴄ ⴘⴄⴌ, ⴑⴓⴊⴍ ⴙⴄⴋⴍ, ⴖⴀⴖⴀⴃⴄⴁⴀ Ⴓⴔⴊⴈⴑⴀ, ⴃⴀ ⴄⴅⴊⴒⴍⴃⴄ ⴎⴈⴐⴅⴄⴊⴑⴀ ⴚⴍⴃⴅⴀⴑⴀ ⴃⴀ ⴑⴛⴐⴜⴍⴃⴄ, ⴅⴈⴇⴀⴐⴚⴀ ⴋⴑⴀⴟⴓⴊⴑⴀ ⴃⴀ ⴅⴈⴇⴀⴐⴚⴀ Ⴖⴋⴐⴇⴈⴑⴀⴂⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴑ ⴋⴈⴄⴋⴑⴂⴀⴅⴑⴄ ⴘⴄⴌ, ⴥ, ⴋⴐⴀⴅⴀⴊⴋⴚⴍⴃⴅⴄⴊⴍ ⴑⴓⴊⴍ; ⴂⴀⴐⴌⴀ ⴇⴓ ⴎⴈⴐⴅⴄⴊⴑⴀ ⴉⴀⴄⴌⴑ ⴃⴀ ⴓⴉⴄⴇⴓⴐⴑⴀ ⴊⴀⴋⴄⴕⴑ, ⴃⴀ ⴕⴅⴈⴇⴀ ⴑⴈⴁⴍⴐⴍⴒⴈⴑⴀⴇⴀ ⴂⴀⴌⴑⴒⴅⴈⴌⴄⴌ ⴞⴍⴐⴚⴌⴈ ⴃⴀ ⴁⴈⴊⴜⴇⴀ ⴉⴐⴇⴍⴋⴈⴇⴀ, ⴑⴈⴉⴅⴃⴈⴃ ⴂⴀⴌⴑⴜⴈⴐⴄ ⴂⴍⴌⴄⴁⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴟⴓⴊⴈⴑⴀ ⴎⴈⴐⴅⴄⴊⴇⴀ ⴇⴀⴌⴀ-ⴜⴀⴐⴞⴄⴃ ⴘⴄⴌ, ⴥ ⴑⴓⴊⴍ, ⴃⴀ ⴑⴄⴈⴇⴑ ⴀⴐⴀ ⴄⴋⴑⴂⴀⴅⴑⴄ, ⴀⴐⴚⴀ ⴄⴌⴍⴑⴑ ⴄⴁⴀⴛⴅⴄ, ⴀⴐⴚⴀ ⴄⴌⴓⴕⴈⴑ ⴋⴈⴚⴅⴀⴊⴄⴁⴀⴑⴀ ⴃⴀ ⴀⴐⴚⴀ ⴌⴍⴄⴑ; ⴃⴀ ⴃⴀⴂⴊⴀⴞⴀⴉⴄⴌ ⴋⴀⴐⴇⴀⴊⴇⴀ ⴚⴞⴍⴅⴐⴄⴁⴈⴑⴀⴂⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴞⴍⴊⴍⴋⴀⴌ ⴂⴀⴌⴀⴞⴅⴄⴌ ⴑⴀⴕⴀⴌⴄⴊⴌⴈ ⴑⴀⴖⴋⴐⴇⴍⴑⴀ ⴋⴈⴑ ⴐⴈⴑⴞⴅⴈⴑⴀⴌⴈ, ⴑⴓⴊⴍ ⴙⴄⴋⴍ, ⴃⴀ ⴜⴀⴐⴖⴅⴄⴌ ⴗⴍⴅⴄⴊⴈⴅⴄ: ⴞⴍⴐⴚⴌⴈ, ⴑⴀⴕⴋⴄⴌⴈ ⴃⴀ ⴚⴞⴍⴅⴐⴄⴁⴀ, ⴃⴀ ⴃⴀⴀⴃⴂⴄⴐ ⴂⴀⴐⴄⴘⴄ ⴉⴈⴃⴍⴁⴌⴈⴑⴀ ⴋⴈⴑ ⴑⴀⴚⴞⴍⴅⴐⴄⴁⴄⴊⴈⴑⴀⴂⴀⴌ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴗⴍⴅⴊⴈⴇⴀⴅⴄ ⴂⴓⴊⴈⴇⴀ ⴃⴀ ⴑⴈⴗⴅⴀⴐⴓⴊⴈⴇⴀ ⴘⴄⴓⴅⴐⴃⴈ Ⴕⴐⴈⴑⴒⴄⴑⴀ, ⴃⴀ ⴎⴈⴐⴅⴄⴊⴇⴀ ⴋⴀⴇ ⴚⴍⴃⴅⴀⴇⴀ ⴂⴆⴀⴢ ⴓⴉⴓⴌ-ⴀⴕⴚⴈⴄ, ⴃⴀ ⴓⴃⴀⴁⴌⴍⴇⴀ ⴘⴈⴌⴀ ⴓⴅⴀⴊⴇⴀ ⴂⴀⴋⴍⴈⴆⴀⴐⴃⴄ, ⴃⴀ ⴋⴈⴇ ⴑⴀⴖⴋⴐⴇⴍⴌⴈ ⴋⴚⴌⴄⴁⴀⴌⴈ ⴜⴋⴈⴃⴀⴃ ⴀⴖⴀⴑⴐⴓⴊⴄⴌ.<br />ⴃⴈⴃⴄⴁⴀ...</p>
<p>ⴃⴀⴓⴑⴀⴁⴀⴋⴍⴍ ⴃⴀ ⴀⴖⴓⴂⴄⴁⴄⴊⴍ ⴑⴀⴋⴍ, ⴃⴀ ⴂⴀⴌⴓⴗⴍⴔⴄⴊⴍ ⴄⴐⴇⴍ, ⴋⴍⴌⴀⴌⴓⴊⴑⴀ ⴋⴍⴋⴞⴄⴃⴄⴌ, ⴚⴍⴃⴅⴈⴊⴈ ⴋⴀⴚⴞⴍⴅⴌⴄ, ⴐⴀⴋⴄⴇⴓ ⴘⴄⴌⴈ ⴅⴀⴐ ⴕⴋⴌⴈⴊⴈ ⴃⴀ ⴚⴄⴚⴞⴊⴈⴑⴀ ⴙⴄⴋⴈⴑⴀ ⴃⴀⴋⴑⴟⴄⴊⴈⴑⴀⴂⴀⴌ ⴋⴈⴞⴑⴄⴌ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ ⴕⴀⴊⴜⴓⴊⴍ, Ⴖⴋⴐⴇⴈⴑⴀ ⴃⴄⴃⴀⴍ, ⴑⴀⴑⴍⴍ ⴘⴄⴌⴃⴀⴋⴈ ⴋⴍⴊⴒⴍⴊⴅⴈⴊⴇⴀⴍ ⴃⴀ ⴘⴄⴋⴜⴄⴍ ⴙⴅⴄⴌⴍ; ⴉⴀⴚⴇⴋⴍⴗⴓⴀⴐⴄ ⴘⴄⴋⴍⴕⴋⴄⴃⴈ ⴃⴀ ⴛⴄ ⴘⴄⴌⴈ ⴃⴀⴀⴒⴉⴁⴄ ⴙⴄⴋⴆⴄⴃⴀ ⴋⴄⴍⴞⴄⴁⴈⴇⴀ ⴘⴄⴌⴈⴇⴀ.</p>
<div class="rdc">ⴂⴀⴊⴍⴁⴀ ⴂ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴃⴀⴀⴋⴒⴉⴈⴚⴄ, Ⴓⴔⴀⴊⴍ, ⴉⴊⴃⴄⴑⴀ ⴆⴄⴃⴀ ⴋⴚⴌⴄⴁⴀⴇⴀ ⴘⴄⴌⴇⴀⴑⴀ, ⴘⴄⴐⴗⴄⴓⴊⴈ ⴂⴍⴌⴄⴁⴀ ⴙⴄⴋⴈ, ⴐⴀⴋⴄⴇⴓ Ⴖⴋⴄⴐⴇⴈ ⴋⴞⴍⴊⴍⴍ, ⴛⴊⴈⴄⴐ, ⴋⴀⴐⴇⴀⴊ ⴃⴀ ⴜⴋⴈⴃⴀ ⴞⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴄⴋⴈⴑⴀ ⴈⴂⴈ ⴉⴓⴐⴇⴞⴄⴅⴀ ⴅⴄⴐ ⴃⴀⴈⴋⴉⴅⴈⴃⴐⴄ ⴓⴁⴀⴃⴐⴓⴉⴍ ⴑⴓⴊⴍ; ⴃⴀ ⴅⴄⴐⴚⴀ ⴅⴐⴚⴄⴊⴌⴈ ⴑⴀⴆⴖⴅⴀⴐⴌⴈ, ⴈⴀⴔⴄⴒⴈⴑⴀⴄⴁⴐ ⴎⴍⴅⴄⴌ ⴕⴅⴄⴗⴀⴌⴀⴑⴀ ⴜⴋⴈⴃⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴋⴍⴅⴄⴃ, ⴑⴓⴊⴍ ⴙⴄⴋⴍ, ⴕⴅⴄⴗⴀⴌⴈⴇ ⴚⴍⴃⴅⴈⴑⴀⴇ ⴕⴀⴐⴀⴌⴈⴇ, ⴃⴀ ⴋⴈⴅⴄⴃ ⴑⴍⴔⴊⴀⴃ ⴂⴀⴋⴍⴋⴃⴈⴌⴀⴐⴄⴃ ⴓⴞⴐⴜⴌⴄⴊⴄⴁⴈⴑⴀⴃ, ⴐⴍⴋⴄⴊ ⴃⴀⴈⴋⴉⴅⴈⴐⴃⴀ ⴀⴁⴐⴀⴀⴋ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴑⴋⴈⴄⴑ, ⴑⴓⴊⴍ ⴙⴄⴋⴍ, ⴅⴈⴇⴀⴐ ⴃⴀⴓⴒⴅⴀ ⴀⴁⴐⴀⴀⴋⴋⴀⴌ ⴋⴀⴋⴓⴊⴈ ⴇⴣⴑⴈ ⴃⴀ ⴓⴚⴞⴍ ⴈⴕⴋⴌⴀ; ⴄⴋⴑⴂⴀⴅⴑⴄ ⴘⴄⴌⴚⴀ ⴋⴈⴑⴑⴀ ⴉⴄⴇⴈⴊⴑⴀ ⴀⴖⴐⴙⴄⴅⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴀⴋⴀⴇⴋⴇⴀⴅⴀⴐⴋⴀⴌ, ⴐⴀⴏⴀⴋⴑ ⴋⴓⴞⴀⴑⴀ ⴇⴀⴌⴀ ⴋⴀⴋⴁⴐⴄⴑⴀ ⴈⴑⴒⴓⴋⴐⴌⴀ ⴀⴌⴂⴄⴊⴍⴑⴌⴈ, ⴃⴀⴈⴋⴉⴅⴈⴃⴐⴀ ⴋⴀⴌ, ⴘⴄⴋⴃⴂⴍⴋⴀⴃ ⴑⴈⴁⴄⴐⴈⴑⴀ, ⴋⴀⴃⴊⴈ ⴈⴂⴈ ⴀⴖⴇⴕⴋⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴞⴀⴊⴈ ⴋⴑⴞⴅⴄⴐⴎⴊⴈ ⴈⴑⴀⴀⴉ, ⴂⴓⴊⴈⴑⴞⴋⴀ-ⴠⴗⴀⴅ ⴓⴁⴀⴃⴐⴓⴉⴍ ⴑⴓⴊⴍ, ⴘⴄⴜⴈⴐⴓⴊⴈ ⴗⴍⴅⴊⴀⴃ ⴃⴀⴑⴀⴜⴅⴄⴊⴀⴃ, Ⴕⴐⴈⴑⴒⴄⴑ ⴋⴑⴂⴀⴅⴑⴀⴃ, ⴃⴀ ⴁⴀⴛⴄⴅⴃ ⴋⴈⴑⴑⴀ ⴑⴀⴇⴌⴍⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴑⴋⴀⴈⴊⴈⴑⴈ ⴈⴂⴈ ⴂⴀⴌⴃⴄⴅⴌⴀ ⴘⴄⴌⴚⴀ ⴂⴀⴑⴋⴈⴄⴑ ⴑⴓⴊⴍ, ⴅⴈⴇⴀⴐⴚⴀ ⴋⴤⴄⴅⴊⴈⴑⴀ ⴌⴀⴘⴍⴁⴑⴀ. ⴠⴐⴈⴃⴄ ⴌⴓ ⴓⴉⴓⴄ ⴋⴈⴑⴄⴁⴐ ⴂⴀⴅⴌⴍⴑ ⴓⴛⴖⴄⴁⴄⴁⴀⴋⴀⴌ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴘⴄⴎⴗⴐⴍⴁⴈⴊ ⴅⴀⴐ ⴃⴀ ⴕⴅⴄⴃⴀⴉⴅⴄⴇⴄⴁⴓⴊ ⴖⴄⴊⴅⴈⴇⴀ ⴚⴍⴃⴅⴈⴑⴀⴇⴀ, ⴀⴐⴀⴋⴄⴃ ⴂⴄⴅⴄⴃⴐⴄⴁⴈ, ⴃⴄⴃⴀⴍ: ⴀⴜ ⴋⴀⴚⴞⴍⴅⴌⴄ ⴋⴄ ⴃⴀ ⴋⴈⴛⴖⴍⴃⴄ ⴋⴄ ⴌⴀⴅⴇⴑⴀⴗⴓⴃⴄⴊⴀⴃ ⴑⴀⴖⴋⴐⴇⴍⴈⴑⴀ ⴑⴈⴌⴀⴌⴓⴊⴈⴑⴀⴃ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴋⴤⴄⴅⴊⴄⴁⴐⴈⴅⴈ ⴅⴄⴃⴐⴄⴁⴀⴢ ⴘⴄⴑⴜⴈⴐⴄ ⴀⴜ, ⴃⴄⴃⴀⴍ, ⴗⴍⴅⴊⴀⴃⴋⴍⴜⴗⴀⴊⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴋⴘⴍⴁⴊⴈⴑⴀ, ⴖⴈⴐⴑⴍ, ⴐⴀⴇⴀ ⴅⴄⴃⴐⴄⴁⴈⴇⴀ ⴘⴄⴌⴈⴇⴀ, ⴂⴀⴌⴋⴈⴖⴍⴑ ⴋⴄ ⴑⴀⴖⴋⴐⴇⴍ ⴘⴄⴑⴀⴅⴀⴊⴈ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀⴍ ⴋⴀⴐⴒⴈⴅⴍ, ⴃⴀⴓⴁⴀⴃⴄⴁⴄⴊⴍ ⴁⴓⴌⴄⴁⴀⴍ, ⴑⴀⴋⴇⴀ ⴂⴅⴀⴋⴇⴀ ⴘⴈⴌⴀ ⴚⴌⴍⴁⴈⴊⴍ, ⴂⴅⴀⴚⴞⴍⴅⴌⴄⴌ ⴙⴅⴄⴌ ⴋⴍⴑⴀⴅⴌⴈ ⴑⴈⴋⴒⴉⴈⴚⴈⴑⴀ ⴘⴄⴌⴈⴑⴀⴌⴈ.<br />ⴀⴜ ⴃⴀ...</p>
<p>ⴋⴀⴋⴈⴑⴀⴂⴀⴌ ⴓⴏⴀⴋⴍ ⴛⴄ, ⴏⴀⴋⴈⴄⴐⴀⴃ ⴘⴄⴅ Ⴖⴋⴐⴇⴈⴑⴋⴘⴍⴁⴄⴊⴍ, ⴇⴅⴈⴌⴈⴄⴐ ⴇⴄⴑⴊⴈⴑⴀ. ⴄⴠⴀ ⴓⴚⴞⴍ ⴑⴀⴉⴅⴈⴐⴅⴄⴊⴈ, ⴕⴀⴊⴜⴓⴊⴀⴃ ⴠⴂⴈⴄ ⴋⴀⴜⴍⴅⴌⴄⴁⴄⴊⴈ.</p>
<div class="rdc">ⴂⴀⴊⴍⴁⴀ ⴃ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴄⴑⴋⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴑⴀ ⴑⴋⴄⴌⴀ ⴋⴍⴑⴅⴊⴈⴑⴀ ⴘⴄⴌⴈⴑⴀ ⴃⴀ ⴘⴄⴄⴘⴈⴌⴀ, ⴅⴈⴇⴀⴐⴋⴄⴃ ⴘⴍⴁⴀⴃ ⴞⴀⴐ ⴕⴀⴊⴜⴓⴊⴈⴑⴀⴂⴀⴌ ⴃⴀ ⴑⴀⴞⴈⴊⴅⴄⴊ ⴉⴀⴚⴇⴀ ⴋⴈⴄⴐ ⴃⴀ ⴠⴞⴋⴍⴁⴃⴀ: Ⴓⴔⴀⴊⴍ, ⴋⴄⴑⴋⴀ ⴑⴋⴄⴌⴀ ⴘⴄⴌⴈ ⴃⴀ ⴘⴄⴋⴄⴘⴈⴌⴀ, ⴃⴈⴃⴄⴁⴀ ⴛⴀⴊⴑⴀ ⴘⴄⴌⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴞⴍⴐⴚⴌⴈ ⴘⴄⴁⴖⴀⴊⴓⴊ ⴀⴐⴈⴀⴌ, ⴑⴓⴊⴈ ⴁⴈⴜⴈⴀⴌ ⴃⴀ ⴗⴍⴅⴊⴀⴃ ⴜⴓⴇⴞ-ⴋⴚⴄⴌⴀⴐⴄ ⴀⴐⴑ; ⴀⴐⴀⴋⴄⴃ ⴅⴈⴇⴀⴐⴚⴀ ⴋⴉⴓⴐⴌⴀⴊⴋⴀⴌ ⴒⴉⴁⴈⴊⴋⴀⴌ, ⴍⴐⴌⴈⴅⴄ ⴂⴀⴌⴉⴓⴐⴌⴄⴌ ⴑⴈⴌⴀⴌⴓⴊⴈⴇⴀ; ⴂⴀⴌⴠⴁⴀⴌⴄⴌ, ⴂⴀⴌⴠⴑⴜⴋⴈⴃⴄⴌ, Ⴕⴐⴈⴑⴒⴄ ⴃⴀ ⴓⴑⴎⴄⴒⴀⴉⴄⴑ ⴇⴍⴅⴊⴈⴑⴀ ⴂⴀⴋⴍⴀⴙⴈⴌⴄⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴞⴍⴐⴚⴑⴀ ⴇⴀⴌⴀ ⴑⴈⴑⴞⴊⴈ ⴘⴄⴌⴈ ⴂⴀⴌⴓⴗⴀⴅ ⴗⴍⴅⴄⴊⴇⴀ, ⴋⴍⴐⴀⴞⴅⴈⴃⴍⴃⴈ ⴟⴅⴀⴐⴚⴋⴀⴃ: ⴞⴍⴐⴚⴌⴈ, ⴐⴀⴇⴀ ⴉⴓⴀⴊⴀⴃ ⴃⴀⴋⴁⴀⴃⴍ ⴑⴈⴒⴗⴅⴀⴍ, ⴞⴍⴊⴍ ⴑⴈⴑⴞⴊⴈ, ⴐⴀⴇⴀ ⴓⴔⴐⴍⴑ ⴂⴀⴌⴋⴁⴀⴌⴍ, ⴃⴀ ⴑⴓⴊⴈ ⴋⴈⴄⴚ ⴐⴀⴇⴀ ⴋⴈⴋⴂⴅⴀⴐⴍ ⴋⴄ, Ⴕⴐⴈⴑⴒⴄ, ⴋⴘⴍⴁⴄⴊⴑⴀ ⴘⴄⴌⴑⴀ ⴋⴀⴋⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴀⴚⴞⴍⴅⴀⴐⴄⴁⴀ ⴕⴋⴌⴀ ⴘⴍⴐⴈⴑ ⴕⴅⴄⴗⴀⴌⴈⴑⴀ ⴘⴄⴋⴍⴕⴋⴄⴃⴋⴀ, ⴐⴀⴇⴀ ⴋⴀⴚⴞⴍⴅⴌⴌⴄⴑ: ⴃⴀ ⴌⴄⴁⴑⴈⴇ ⴟⴅⴀⴐⴑⴀ ⴃⴀⴋⴍⴉⴈⴃⴄⴁⴈⴇⴀ, ⴎⴈⴐⴅⴄⴊ ⴃⴀⴞⴘⴓⴊⴈ ⴄⴃⴄⴋⴈ ⴂⴀⴌⴀⴖⴍ, ⴃⴀ ⴋⴐⴙⴍⴁⴊⴇⴀ ⴑⴍⴔⴄⴊⴇⴀ, ⴇⴀⴌⴀ ⴗⴍⴅⴄⴊⴇⴀ ⴜⴀⴐⴋⴀⴐⴇⴇⴀ ⴚⴞⴍⴅⴌⴄⴁⴓⴊⴇⴀ, ⴇⴀⴗⴅⴀⴌⴈⴑ-ⴑⴚⴄⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴑⴞⴊⴈ ⴂⴅⴄⴐⴃⴈⴑⴀ ⴘⴄⴌⴈⴑⴀ ⴄⴐⴇⴁⴀⴋⴀⴃ ⴑⴀⴑⴋⴄⴊ ⴃⴀ ⴑⴀⴁⴀⴌⴄⴊ ⴋⴄⴕⴋⴄⴌⴈⴌ ⴋⴄ, ⴃⴀ ⴜⴗⴀⴊⴈ - ⴓⴔⴑⴉⴐⴓⴊ ⴘⴄⴌⴃⴍⴁⴈⴑⴀ, ⴐⴀⴇⴀ ⴍⴐⴉⴄⴐⴛⴍⴅⴄ ⴂⴀⴌⴅⴑⴜⴋⴈⴃⴄ, ⴚⴞⴄⴁⴈⴇⴀ ⴃⴀ ⴑⴋⴈⴇⴀ: ⴅⴈⴇⴀⴐⴚⴀ ⴑⴀⴚⴞⴄⴁⴄⴊⴇⴀ ⴃⴀ ⴑⴀⴑⴋⴄⴊⴇⴀⴂⴀⴌ ⴚⴞⴍⴅⴄⴊⴇⴀ ⴜⴗⴀⴐⴍⴇⴀ ⴘⴄⴌⴇⴀⴇⴀ, ⴋⴞⴑⴌⴄⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴒⴀⴉⴓⴉⴀⴃ ⴋⴍⴈⴂⴍ ⴂⴅⴄⴐⴃⴈ ⴘⴄⴌⴈ ⴚⴞⴍⴅⴄⴊⴑⴋⴗⴍⴔⴄⴊⴈ ⴄⴉⴊⴄⴑⴈⴀⴋⴀⴌ, ⴐⴍⴋⴊⴈⴑⴀⴂⴀⴌ ⴀⴖⴋⴍⴂⴅⴈⴚⴄⴌⴃⴄⴑ ⴋⴐⴙⴍⴁⴊⴌⴈ ⴜⴗⴀⴐⴍⴌⴈ ⴘⴄⴌⴃⴍⴁⴈⴑⴀ ⴃⴀ ⴚⴌⴍⴁⴈⴑⴀⴌⴈ, ⴑⴀⴞⴄⴃ ⴍⴐⴇⴀ ⴀⴖⴇⴕⴋⴀⴇⴀ, ⴑⴟⴓⴊⴈⴑⴀ ⴃⴀ ⴋⴀⴃⴊⴈⴑⴀⴇⴀ, Ⴕⴐⴈⴑⴒⴄ, ⴋⴀⴚⴞⴍⴅⴀⴐⴍ ⴙⴅⴄⴌⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴞⴓⴄⴁⴓⴊ ⴅⴀⴐ ⴋⴄ ⴑⴀⴑⴛⴊⴍⴑⴀⴂⴀⴌ ⴃⴀ ⴃⴀⴉⴊⴄⴁⴓⴊ ⴕⴍⴐⴜⴈⴊⴈⴑⴀⴂⴀⴌ ⴃⴀ ⴑⴄⴐⴍⴁⴈⴑⴀ, ⴊⴀⴋⴎⴀⴐⴈ ⴃⴀⴘⴐⴒⴀ ⴅⴈⴇⴀⴐⴚⴀ ⴓⴆⴄⴇⴍ ⴃⴀ ⴑⴀⴑⴛⴊⴍ ⴃⴀⴋⴄⴞⴘⴀ ⴋⴈⴐⴓⴊⴄⴁⴓⴊⴑⴀ, ⴃⴀ ⴑⴄⴐⴍⴁⴀ ⴀⴖⴐⴉⴁⴀ, ⴞⴍⴊⴍ ⴋⴄ, ⴤⴄⴊⴈⴇ ⴃⴀ ⴔⴄⴞⴈⴇ ⴘⴄⴉⴐⴓⴊⴈ ⴂⴀⴐⴄ ⴂⴀⴌⴋⴀⴂⴃⴄⴑ.<br />ⴃⴈⴃⴄⴁⴀ...</p>
<p>ⴂⴀⴌⴓⴗⴍⴔⴊⴀⴃ ⴀⴐⴑⴄⴁⴈⴇⴀ, ⴘⴄⴓⴐⴄⴅⴌⴄⴊⴀⴃ ⴎⴈⴐⴄⴁⴈⴇⴀ ⴖⴋⴐⴇⴈⴑⴂⴋⴄⴒⴗⴅⴄⴊⴄⴁ ⴑⴀⴋⴞⴀⴒⴍⴅⴀⴌⴑⴀ ⴄⴐⴇⴑⴀ Ⴖⴋⴐⴇⴀⴄⴁⴀⴑⴀ, ⴇⴀⴌⴀⴋⴍⴑⴀⴗⴃⴐⴄⴑⴀ ⴃⴀ ⴄⴐⴇⴎⴀⴒⴈⴅⴑⴀ, ⴃⴀ ⴃⴈⴃⴑⴀ ⴕⴄⴁⴀⴑⴀ ⴂⴈⴂⴀⴊⴍⴁ ⴑⴀⴋ-ⴜⴋⴈⴃⴀⴍⴁⴈⴇ, ⴕⴄⴁⴓⴊⴑⴀ ⴋⴀⴖⴀⴊⴇⴀ ⴘⴈⴌⴀ.<br />ⴀⴜ ⴃⴀ...</p>
<p>ⴘⴍⴁ ⴃⴀ ⴕⴀⴊⴜⴓⴊⴄⴁ ⴓⴞⴐⴜⴌⴄⴊⴍ, ⴃⴀ ⴠⴂⴈⴄ ⴍⴐⴉⴄⴐⴛⴍⴅⴄ ⴁⴓⴌⴄⴁⴈⴇ ⴕⴀⴊⴜⴓⴊⴀⴃ; ⴘⴍⴁⴈⴊⴈ ⴂⴀⴌⴀⴀⴞⴊⴄⴁⴑ ⴁⴓⴌⴄⴁⴈⴑⴀ ⴑⴟⴓⴊⴇⴀ, ⴞⴍⴊⴍ ⴑⴀⴘⴍ ⴘⴍⴁⴑ ⴂⴀⴌⴓⴞⴐⴜⴌⴄⴊⴀⴃ; ⴐⴀⴋⴄⴇⴓ ⴜⴄⴑⴇⴀ ⴁⴓⴌⴄⴁⴈⴑⴀⴇⴀ ⴑⴛⴊⴄⴅⴑ Ⴖⴋⴄⴐⴇⴈ ⴃⴀ ⴗⴍⴔⴑ ⴋⴀⴑ ⴐⴀⴢⴚⴀ ⴄⴌⴄⴁⴍⴑ/</p>
<div class="rdc">ⴂⴀⴊⴍⴁⴀ ⴄ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴋⴈⴇⴂⴀⴌ ⴅⴈⴋⴑⴇⴍⴁ ⴘⴄⴌⴃⴀ ⴉⴀⴚⴇⴋⴍⴗⴅⴀⴐⴄ, ⴂⴀⴌⴋⴀⴌⴀⴇⴊⴄ ⴋⴍⴕⴄⴌⴄ ⴃⴀ ⴋⴈⴛⴖⴍⴃⴄ ⴋⴄ ⴒⴉⴁⴈⴊⴍ, ⴋⴚⴌⴄⴁⴀⴇⴀ ⴘⴈⴌⴀ ⴘⴄⴌⴇⴀ, ⴃⴀ ⴋⴀⴑⴜⴀⴅⴄ, ⴑⴀⴞⴈⴄⴐ, ⴕⴋⴌⴀ ⴌⴄⴁⴈⴑⴀ ⴘⴄⴌⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴔⴀⴐⴀⴍⴑⴄⴁⴐ ⴃⴀⴅⴋⴛⴈⴋⴃⴈ ⴂⴍⴌⴄⴁⴈⴇⴀ, ⴋⴄⴓⴔⴡⴍ ⴃⴀ ⴑⴓⴊⴈ ⴃⴀ ⴞⴍⴐⴚⴌⴈ ⴈⴀⴌⴄⴃ ⴃⴀ ⴈⴀⴋⴁⴐⴄⴃ ⴂⴀⴋⴍⴅⴀⴙⴈⴌⴄ, ⴃⴀ ⴃⴀⴌⴇⴕⴋⴓⴊ ⴅⴗⴀⴅ ⴂⴍⴌⴄⴁⴀ, ⴀⴐⴀⴋⴄⴃ ⴋⴑⴜⴐⴀⴔⴊ ⴋⴄⴜⴈⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴌⴈⴅⴇⴇⴀⴃⴀ ⴘⴄⴗⴍⴔⴈⴊ ⴅⴀⴐ ⴂⴍⴌⴄⴁⴈⴇⴀ, ⴂⴀⴌⴋⴜⴋⴈⴃⴄ, ⴋⴄⴓⴔⴡⴍ, ⴑⴀⴁⴀⴌⴄⴊⴈⴇⴀ ⴚⴐⴄⴋⴊⴇⴀ ⴙⴄⴋⴇⴀⴇⴀ; ⴘⴄⴂⴈⴅⴐⴃⴄⴁⴈ, ⴌⴈⴅⴇⴈ ⴞⴍⴐⴚⴇⴀ ⴙⴄⴋⴇⴀ ⴇⴍⴅⴊⴄⴁⴐ ⴂⴀⴌⴀⴑⴎⴄⴒⴀⴉⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴉⴄⴇⴓ ⴂⴀⴋⴍⴈⴛⴈⴍ ⴑⴀⴕⴋⴄⴌⴈ ⴙⴄⴋⴌⴈ ⴋⴀⴚⴞⴍⴅⴀⴐ, ⴗⴍⴅⴄⴊⴇⴀ ⴉⴀⴚⴇⴀ ⴓⴔⴐⴍⴑ ⴀⴖⴅⴄⴋⴀⴒⴄⴁⴈ ⴚⴍⴃⴅⴈⴇⴀ, ⴃⴀ ⴅⴞⴄⴃⴀⴅ ⴇⴀⴅⴑⴀ ⴙⴄⴋⴑⴀ ⴘⴄⴁⴖⴀⴊⴓⴊⴀⴃ, ⴃⴀ ⴄⴑⴐⴄⴇ ⴅⴑⴚⴌⴍⴁ ⴂⴍⴌⴄⴁⴈⴇⴀ ⴙⴄⴋⴈⴇⴀ, ⴘⴄⴂⴚⴍⴃⴄ ⴓⴋⴄⴚⴐⴄⴁⴈⴇ, ⴘⴄⴋⴈⴜⴗⴀⴊⴄ ⴋⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴐⴈⴃⴄ, Ⴓⴔⴀⴊⴍ, ⴋⴐⴈⴃⴄ ⴕⴋⴌⴓⴊⴑⴀ ⴘⴄⴌⴑⴀ, ⴅⴑⴚⴍⴃⴄ, ⴋⴈⴊⴞⴈⴌⴄ ⴋⴞⴑⴌⴄⴊⴍ, ⴐⴀⴋⴄⴇⴓ ⴇⴅⴈⴇ ⴁⴓⴌⴄⴁⴈⴇ ⴜⴋⴈⴃⴀ ⴋⴞⴍⴊⴍ ⴍⴃⴄⴌ ⴞⴀⴐ, ⴃⴀ ⴀⴐⴀ ⴅⴈⴌ ⴀⴐⴑ ⴑⴞⴅⴀ ⴗⴍⴅⴊⴀⴃⴓⴚⴞⴍ ⴚⴍⴃⴅⴈⴑⴀⴂⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴙⴄⴋⴄⴁⴐ ⴉⴀⴚⴕⴋⴌⴈⴊⴈ ⴙⴄⴋⴇⴣⴑ, Ⴖⴋⴄⴐⴇⴈ, ⴗⴍⴔⴃⴈ ⴌⴈⴘⴇⴀ, ⴐⴀⴏⴀⴋⴑ ⴂⴀⴌⴑⴜⴋⴄⴃⴃⴈ ⴉⴄⴇⴐⴍⴅⴀⴌⴇⴀ ⴃⴀ ⴃⴀⴞⴑⴌⴈⴊⴇⴀ ⴘⴄⴀⴋⴒⴉⴈⴚⴄⴁⴃⴈ, ⴞⴍⴊⴍ ⴜⴈⴃⴍⴅⴀⴌⴑⴀ ⴔⴄⴑⴅⴈⴑⴀ ⴘⴄⴞⴄⴁⴈⴇⴀ ⴉⴓⴐⴌⴄⴁⴃⴈ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴃⴀⴓⴒⴄⴅⴄⴌ ⴖⴈⴐⴑⴍ ⴞⴍⴐⴚⴇⴀ ⴂⴄⴋⴍⴅⴌⴄⴁⴀⴌⴈ ⴃⴀ ⴂⴀⴌⴅⴊⴄ ⴋⴃⴈⴌⴀⴐⴄ ⴈⴂⴈ ⴈⴍⴐⴃⴀⴌⴈⴑⴀ, ⴃⴀ ⴠⴎⴍⴅⴄ ⴘⴄⴌ ⴇⴣⴑⴀⴃ ⴓⴝⴈⴐⴅⴄⴊⴈ ⴂⴀⴌⴑⴅⴄⴌⴄⴁⴀⴢ; ⴎⴍⴅⴌⴀⴃ ⴋⴈⴑⴑⴀ ⴙⴅⴄⴌⴚⴀ ⴖⴈⴐⴑ-ⴋⴗⴅⴄⴌ ⴀⴜ ⴅⴄⴃⴐⴄⴁⴈⴇⴀ ⴘⴄⴌⴈⴇⴀ.<br />ⴃⴈⴃⴄⴁⴀ...</p>
<p>ⴘⴄⴌ, ⴑⴀⴋⴄⴁⴀⴑⴀ, ⴄⴐⴇⴑⴀ Ⴖⴋⴄⴐⴇⴑⴀ, ⴂⴀⴜⴄⴁ ⴑⴀⴋ-ⴜⴋⴈⴃⴈⴇⴀ ⴕⴄⴁⴈⴇⴀ, ⴋⴀⴋⴀⴑⴀ ⴓⴘⴍⴁⴄⴊⴑⴀ, ⴛⴄⴑⴀ ⴘⴍⴁⴈⴊⴑⴀ ⴋⴈⴑⴂⴀⴌ, ⴃⴀ ⴑⴓⴊⴑⴀ ⴂⴀⴋⴍⴑⴐⴓⴊⴑⴀ ⴋⴀⴐⴒⴈⴅⴑⴀ ⴀⴐⴑⴄⴁⴈⴇⴀ.<br />ⴀⴜ ⴃⴀ...</p>
<p>ⴘⴄⴌⴂⴀⴌ ⴋⴈⴈⴖⴍ ⴙⴄⴋⴈ, ⴘⴄⴋⴍⴕⴋⴄⴃⴋⴀⴌ, ⴇⴁⴄ ⴓⴞⴐⴜⴌⴄⴊⴍ ⴕⴀⴊⴜⴓⴊⴍ ⴃⴀ ⴃⴄⴃⴀⴍ, ⴐⴍⴋⴄⴊⴋⴀⴌ ⴘⴄⴕⴋⴌⴀ ⴑⴀⴓⴉⴓⴌⴄⴌⴈ, ⴃⴀ ⴘⴄⴀⴗⴍ Ⴖⴋⴐⴇⴀⴄⴁⴀ ⴁⴓⴌⴄⴁⴀⴑⴀ ⴉⴀⴚⴇⴀⴑⴀ.</p>
<div class="rdc">ⴂⴀⴊⴍⴁⴀ ⴅ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴖⴀⴃ-ⴅⴠⴗⴀⴅ ⴋⴄ, ⴑⴈⴖⴐⴋⴈⴇⴀ ⴂⴓⴊⴈⴑⴀⴇⴀ, ⴋⴍⴜⴗⴀⴊⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴀ, ⴃⴀ ⴈⴑⴋⴈⴌⴀ ⴙⴄⴋⴈ, ⴟⴍⴟⴍⴞⴄⴇⴈⴇ ⴕⴅⴄⴑⴉⴌⴄⴊⴈⴇ, ⴃⴀ ⴂⴀⴌⴞⴐⴜⴌⴈⴑⴀⴂⴀⴌ ⴈⴞⴑⴌⴀ ⴚⴞⴍⴅⴐⴄⴁⴀ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴄⴜⴗⴅⴄ ⴘⴄⴌ ⴃⴀ ⴃⴀⴀⴉⴅⴄⴇⴄⴌ ⴑⴈⴋⴞⴌⴈⴇ ⴞⴍⴐⴚⴇⴀ ⴅⴌⴄⴁⴀⴌⴈ, ⴅⴈⴇⴀⴐⴚⴀ ⴈⴑⴓ ⴀⴋⴀⴊⴄⴉⴈ, ⴃⴀ ⴂⴀⴁⴀⴍⴌⴄⴊⴇⴀ ⴋⴀⴇ ⴑⴀⴚⴇⴓⴐⴈⴀⴌⴇⴀ, ⴂⴓⴊⴈⴑ ⴑⴈⴒⴗⴅⴀⴇⴀ ⴑⴛⴊⴄⴅⴃⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴇⴀⴌⴀⴜⴀⴐⴞⴄⴃ ⴁⴓⴌⴄⴁⴈⴇ ⴋⴃⴈⴌⴀⴐⴄⴑⴀ, ⴅⴈⴇⴀⴐ ⴎⴈⴐⴅⴄⴊ ⴉⴈⴃⴍⴁⴀⴌⴈ, ⴃⴀ ⴕⴅⴄⴗⴀⴌⴈⴑⴀ ⴋⴈⴑ ⴀⴖⴇⴕⴋⴓⴊⴈⴑⴀ ⴋⴉⴅⴈⴃⴐ ⴈⴕⴋⴄⴌ, Ⴖⴋⴄⴐⴇⴈ ⴂⴈⴁⴐⴛⴀⴌⴄⴁⴑ: ⴄⴐⴙⴃⴈ ⴃⴀⴑⴞⴌⴈⴊⴍ ⴑⴓⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴇⴀⴐ ⴎⴄⴒⴐⴄ ⴀⴚⴞⴍⴅⴌⴄ, ⴖⴀⴖⴀⴃ-ⴠⴗⴍ ⴐⴀ, ⴘⴄⴋⴈⴜⴗⴀⴊⴄ ⴋⴄ, ⴋⴀⴚⴞⴍⴅⴀⴐ; ⴋⴄⴚⴀ ⴋⴈⴞⴑⴄⴌ, Ⴕⴐⴈⴑⴒⴄ, ⴋⴍⴗⴀⴅ ⴋⴀⴐⴟⴅⴄⴌⴄ ⴘⴄⴌⴈ, ⴃⴀ ⴑⴈⴖⴐⴋⴈⴇ ⴛⴅⴈⴐⴇⴀⴇ ⴀⴖⴋⴍⴋⴈⴗⴅⴀⴌⴄ ⴒⴉⴁⴈⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴖⴄⴊⴅⴀⴇⴀⴂⴀⴌ ⴋⴞⴑⴌⴄⴊⴈ ⴌⴀⴅⴇⴑⴀⴃⴂⴓⴐⴈ ⴞⴀⴐ, ⴋⴄⴓⴔⴡⴍ ⴙⴄⴋⴍ, Ⴕⴐⴈⴑⴒⴄ; ⴓⴔⴑⴉⴐⴓⴊⴈⴇ ⴙⴄⴋⴇⴀ ⴋⴀⴇ ⴀⴐⴀⴜⴋⴈⴃⴄⴁⴀⴇⴀⴇ ⴃⴀ ⴓⴑⴀⴑⴍⴄⴁⴈⴑⴀ ⴑⴈⴖⴐⴋⴈⴇ ⴋⴈⴞⴑⴄⴌ ⴋⴍⴜⴗⴀⴊⴄ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀ ⴅⴀⴐ ⴑⴐⴓⴊⴈ, ⴂⴀⴌⴓⴗⴍⴔⴄⴊⴈ, ⴂⴀⴌⴗⴍⴔⴈⴊⴈ ⴎⴈⴐⴄⴁⴈⴇⴀ, ⴃⴀ ⴄⴐⴇⴍⴁⴀ ⴅⴀⴐ ⴋⴄ ⴁⴓⴌⴄⴁⴈⴇ ⴘⴄⴗⴍⴔⴈⴊⴈ, ⴞⴋⴍⴁⴑ ⴋⴀⴋⴀ ⴃⴀ ⴛⴄ, ⴃⴀ ⴑⴓⴊⴈ Ⴖⴋⴄⴐⴇⴋⴇⴀⴅⴀⴐⴈ.<br />ⴀⴜ ⴃⴀ...</p>
<p>ⴖⴋⴄⴐⴇⴈ ⴂⴅⴈⴘⴅⴀ ⴑⴀⴘⴍⴋⴀⴌ ⴘⴄⴌⴋⴀⴌ, ⴑⴛⴀⴊⴍ, ⴞⴀⴒⴈⴇⴀ ⴉⴀⴚⴍⴁⴐⴈⴅⴈⴇⴀ, ⴐⴍⴋⴄⴊⴑⴀ, ⴅⴈⴇⴀⴐⴚⴀ ⴋⴈⴆⴄⴆⴑⴀ ⴗⴍⴅⴄⴊⴇⴀⴑⴀ, ⴚⴞⴍⴅⴐⴄⴁⴀⴃ ⴙⴅⴄⴌⴃⴀ ⴄⴅⴄⴃⴐⴄ Ⴖⴋⴐⴇⴈⴑⴋⴘⴍⴁⴄⴊⴍ.</p>
<div class="rdc">ⴉⴍⴌⴃⴀⴉⴈ</div>
<p>ⴑⴓⴊⴍ ⴙⴄⴋⴍ, ⴑⴓⴊⴍ ⴙⴄⴋⴍ, ⴀⴖⴑⴃⴄⴂ, ⴐⴀⴑⴀ ⴂⴛⴈⴌⴀⴅⴑ: ⴀⴖⴑⴀⴑⴐⴓⴊⴈ ⴋⴍⴀⴞⴊⴄⴁⴓⴊ-ⴀⴐⴑ, ⴃⴀ ⴂⴄⴂⴓⴊⴅⴄⴁⴈⴑ  ⴀⴖⴘⴔⴍⴇⴌⴄⴁⴀ. ⴂⴀⴌⴈⴖⴅⴈⴛⴄ, ⴐⴀⴇⴀ ⴘⴄⴂⴈⴜⴗⴀⴊⴍⴑ ⴘⴄⴌ Ⴕⴐⴈⴑⴒⴄⴋⴀⴌ Ⴖⴋⴄⴐⴇⴋⴀⴌ, ⴐⴍⴋⴄⴊⴈ ⴗⴍⴅⴄⴊⴂⴀⴌ ⴀⴐⴑ ⴃⴀ ⴗⴍⴅⴄⴊⴑⴀⴅⴄ ⴀⴖⴀⴅⴑⴄⴁⴑ.</p>
<div class="rdc">ⴂⴀⴊⴍⴁⴀ ⴆ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴅⴑⴚⴍⴃⴄⴇ ⴃⴀ ⴓⴑⴟⴓⴊⴍ ⴅⴈⴕⴋⴌⴄⴌⴈⴇ, ⴃⴀ ⴑⴈⴚⴐⴓⴄ ⴅⴗⴀⴅⴇ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴀⴐⴀ ⴃⴀⴅⴈⴋⴀⴐⴞⴄⴇ ⴃⴀ ⴀⴐⴚⴀ ⴅⴗⴀⴅⴇ ⴋⴄⴓⴔⴡⴍ, ⴅⴈⴇⴀⴐ ⴈⴂⴈ ⴘⴄⴌ ⴋⴀⴋⴚⴄⴌ ⴙⴅⴄⴌ; ⴂⴀⴐⴌⴀ ⴌⴓ ⴋⴈⴋⴚⴄⴋ ⴙⴅⴄⴌ ⴑⴐⴓⴊⴈⴀⴃ, ⴋⴀⴖⴀⴊⴍ ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴀⴌⴀⴑⴄⴑⴌⴈ ⴋⴍⴈⴂⴄⴌ ⴑⴓⴊⴍ ⴀⴖⴛⴐⴅⴀⴌⴈ ⴜⴈⴌⴀ-ⴀⴐⴙⴄⴅⴈⴑⴀⴌⴈ, ⴃⴀ ⴅⴈⴇⴀⴐⴚⴀ ⴑⴀⴛⴀⴂⴄⴊⴌⴈ ⴀⴖⴋⴀⴐⴇⴄⴌ ⴅⴌⴄⴁⴀⴌⴈ ⴃⴀ ⴂⴀⴌⴀⴋⴐⴀⴅⴊⴄⴌ ⴋⴍⴑⴀⴜⴗⴈⴌⴄⴊⴌⴈ, ⴀⴐⴀⴋⴄⴃ ⴁⴀⴛⴄⴅⴃ ⴑⴈⴌⴀⴌⴓⴊⴑⴀⴚⴀ ⴋⴈⴑⴑⴀ ⴃⴀ ⴀⴖⴑⴀⴐⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴕⴀⴁⴈⴑⴇⴀ ⴋⴍⴘⴓⴐⴌⴄ ⴕⴋⴌⴈⴊⴈ ⴘⴄⴂⴈⴌⴄⴁⴈⴇⴀ, ⴅⴀⴈⴋⴄ, ⴥ ⴑⴓⴊⴍ, ⴈⴕⴋⴄⴌ ⴞⴍⴐⴚⴈⴄⴊⴇⴀ ⴆⴐⴀⴞⴅⴀⴇⴀ ⴃⴀ ⴅⴌⴄⴁⴀⴇⴀ ⴑⴀⴅⴀⴌⴄ, ⴀⴐⴀⴋⴄⴃ ⴑⴈⴖⴐⴋⴈⴇ ⴑⴓⴊⴈⴑⴀ ⴘⴄⴌⴈⴑⴀⴇⴀ ⴑⴓⴊⴇ-ⴈⴇⴕⴅⴄⴌ ⴃⴀ ⴋⴈⴓⴇⴞⴐⴄⴌ ⴘⴄⴚⴍⴃⴄⴁⴀⴌⴈ ⴘⴄⴌⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴚⴀⴌⴈ ⴃⴀⴂⴄⴞⴘⴌⴄⴑ ⴘⴄⴌ ⴥ ⴑⴓⴊⴍ, ⴃⴀ ⴑⴈⴗⴋⴈⴊⴈ ⴋⴛⴀⴔⴐⴈ ⴂⴄⴜⴈⴀ ⴘⴄⴌ, ⴅⴈⴇⴀⴐⴚⴀ ⴇⴄⴆⴁⴈⴒⴄⴊⴑⴀ ⴈⴊⴈⴀⴑ ⴓⴐⴙⴑⴀ ⴀⴕⴀⴁⴑ; ⴀⴐⴀⴋⴄⴃ ⴑⴀⴐⴄⴔⴇⴄⴊⴑⴀ ⴋⴀⴑ ⴄⴋⴑⴂⴀⴅⴑⴄ ⴃⴀ ⴂⴀⴋⴍⴆⴀⴐⴃⴄ ⴘⴄⴌⴚⴀ ⴑⴓⴊⴈ ⴜⴈⴌⴀⴑⴜⴀⴐⴋⴄⴒⴗⴅⴄⴊⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴑⴐⴌⴀ ⴓⴉⴓⴄ ⴈⴊⴈⴀ ⴍⴃⴄⴑⴋⴄ ⴚⴐⴓ ⴜⴈⴌⴀⴑⴜⴀⴐⴋⴄⴒⴗⴅⴄⴊⴌⴈ ⴈⴄⴆⴀⴁⴄⴊⴈⴑⴌⴈ, ⴃⴀ ⴁⴍⴐⴍⴒⴀⴃ ⴜⴀⴐⴑⴜⴗⴋⴈⴃⴌⴀ ⴈⴂⴈⴌⴈ ⴑⴀⴋⴞⴈⴊⴄⴁⴄⴊⴀⴃ ⴀⴕⴀⴁⴈⴑⴀ; ⴀⴐⴀⴋⴄⴃ ⴘⴄⴌ, ⴑⴓⴊⴍ, ⴀⴋⴀⴑ ⴄⴅⴊⴒⴍⴃⴄ ⴃⴀ ⴋⴒⴉⴈⴚⴄ ⴈⴕⴋⴄⴌ ⴑⴀⴐⴜⴋⴓⴌⴍⴄⴁⴈⴇ.<br />ⴃⴈⴃⴄⴁⴀ...</p>
<p>ⴋⴀⴐⴒⴈⴅⴈ ⴃⴀ ⴂⴀⴌⴓⴗⴍⴔⴄⴊⴈ, ⴇⴀⴌⴀⴀⴐⴑⴀⴃ ⴇⴀⴗⴅⴀⴌⴈⴑⴚⴄⴋⴓⴊⴈ, ⴕⴄⴁⴓⴊⴈ ⴜⴋⴈⴃⴀⴇⴀ ⴋⴈⴄⴐ, ⴌⴀⴇⴄⴊⴈ ⴃⴀ ⴌⴀⴇⴄⴊⴌⴈ, ⴑⴀⴋⴜⴋⴈⴃⴀ ⴑⴀⴋⴄⴁⴀ Ⴖⴋⴄⴐⴇⴈ, ⴚⴞⴍⴅⴄⴊⴈ ⴃⴀ ⴚⴞⴍⴅⴄⴊⴌⴈ ⴀⴃⴈⴃⴄⴌ ⴑⴓⴊⴍ ⴃⴀ ⴄⴐⴇⴖⴋⴐⴇⴀⴄⴁⴀⴃ ⴠⴋⴍⴌⴄ.<br />ⴀⴜ ⴃⴀ...</p>
<p>ⴂⴈⴂⴀⴊⴍⴁⴇ ⴘⴄⴌ, ⴇⴀⴗⴅⴀⴌⴈⴑ-ⴂⴚⴄⴋⴇ ⴘⴄⴌ, ⴃⴀ ⴂⴀⴉⴓⴐⴇⴞⴄⴁⴇ ⴘⴄⴌ, Ⴖⴋⴐⴇⴈⴑⴀ ⴃⴄⴃⴀⴍ, ⴐⴀⴋⴄⴇⴓ ⴄⴐⴇⴈ ⴜⴋⴈⴃⴈⴑⴀ ⴑⴀⴋⴄⴁⴈⴑⴀ ⴠⴘⴄⴅ Ⴕⴐⴈⴑⴒⴄ, Ⴖⴋⴄⴐⴇⴈ ⴑⴐⴓⴊⴈ, ⴝⴄⴘⴋⴀⴐⴈⴒⴈ, ⴃⴀ ⴘⴄⴌ ⴂⴀⴌⴋⴈⴞⴅⴄⴌ ⴙⴅⴄⴌ ⴕⴅⴄⴗⴀⴌⴈⴑⴀⴇⴀ, ⴘⴄⴑⴀⴅⴀⴊⴌⴈ ⴚⴀⴇⴀⴌⴈ.</p>
<div class="rdc">ⴂⴀⴊⴍⴁⴀ ⴡ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴐⴍⴋⴊⴈⴑⴀ ⴛⴀⴊⴌⴈ ⴚⴀⴇⴀⴌⴈ ⴀⴕⴄⴁⴄⴌ, ⴃⴀ ⴑⴛⴐⴜⴈⴀⴌ ⴋⴈⴑⴂⴀⴌ ⴕⴄⴐⴓⴁⴈⴋ-ⴑⴄⴐⴀⴔⴈⴋⴌⴈ, ⴗⴍⴅⴄⴊⴈ ⴀⴖⴂⴄⴁⴓⴊⴈ ⴗⴍⴅⴊⴈⴇ ⴑⴓⴊⴈⴇⴓⴐⴇ ⴑⴛⴌⴍⴁⴃⴈⴇ ⴃⴀ ⴓⴔⴐⴍⴑⴀⴃ ⴀⴋⴀⴖⴊⴄⴁⴃⴈⴇ ⴋⴀⴑ ⴓⴉⴓⴌⴈⴑⴀⴋⴃⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴀⴐⴇⴊⴋⴑⴀⴟⴓⴊⴍ ⴈⴄⴑⴍ, ⴘⴄⴋⴈⴜⴗⴀⴊⴄ ⴃⴀ ⴋⴈⴞⴑⴄⴌ ⴚⴄⴚⴞⴊⴈⴑⴀⴂⴀⴌ ⴃⴀⴋⴑⴟⴄⴊⴈⴑⴀ, ⴐⴍⴋⴊⴈⴇⴀⴚⴀ ⴑⴀⴋⴀⴐⴇⴊⴀⴃ, ⴋⴄⴂⴓⴊⴅⴄⴁⴈⴑ ⴋⴄ ⴃⴀⴑⴟⴀ ⴃⴀ ⴂⴀⴌⴋⴜⴋⴈⴃⴄ ⴎⴈⴐⴅⴄⴊ ⴑⴈⴉⴅⴃⴈⴊⴈⴑⴀ ⴑⴈⴌⴀⴌⴓⴊⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴅⴀⴆⴀⴉⴈⴑⴄⴁⴐ ⴅⴠⴞⴋⴍⴁ: ⴋⴍⴋⴈⴞⴑⴄⴌⴄ ⴃⴀ ⴎⴄⴒⴐⴄⴑⴄⴁⴐ ⴅⴑⴒⴈⴐ: ⴋⴈⴊⴞⴈⴌⴄ, ⴋⴀⴚⴞⴍⴅⴀⴐ, ⴋⴄⴆⴅⴄⴐⴈⴑⴀⴄⴁⴐ ⴅⴂⴍⴃⴄⴁ, ⴋⴄⴛⴅⴈⴑⴀⴄⴁⴐ ⴅⴑⴚⴐⴄⴋⴊⴍⴈ, ⴋⴈⴈⴇⴅⴀⴊⴄ ⴙⴄⴋⴈ ⴂⴊⴍⴅⴀ, ⴅⴈⴇⴀⴐ ⴕⴀⴌⴀⴌⴄⴊⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴉⴓⴐⴌⴄ, ⴑⴓⴊⴇⴀ ⴋⴉⴓⴐⴌⴀⴊⴍ, ⴑⴓⴌⴋⴗⴐⴀⴊⴈ ⴜⴗⴊⴓⴊⴄⴁⴀⴢ ⴋⴃⴀⴁⴊⴈⴑⴀ ⴑⴓⴊⴈⴑⴀ ⴙⴄⴋⴈⴑⴀ; ⴃⴀ ⴚⴐⴄⴋⴊⴇⴀ ⴊⴋⴍⴁⴈⴄⴐⴇⴀ ⴃⴀ ⴑⴀⴕⴋⴄⴇⴀ ⴉⴄⴇⴈⴊⴇⴀ ⴜⴀⴋⴀⴊⴈ ⴃⴀ ⴜⴗⴀⴊⴍⴁⴈⴑⴀ ⴆⴄⴇⴈ ⴃⴀ ⴖⴅⴈⴌⴍ ⴃⴀⴀⴑⴞ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴀⴌⴀⴌⴄⴊⴈⴑⴀ ⴋⴈⴑⴄⴁⴐ ⴅⴖⴀⴖⴀⴃⴄⴁ ⴋⴄⴚⴀ, ⴘⴄⴋⴈⴜⴗⴀⴊⴄ, Ⴕⴐⴈⴑⴒⴄ, ⴛⴄⴍ ⴃⴀⴅⴈⴇⴈⴑⴍ, ⴅⴈⴇⴀⴐⴚⴀ ⴜⴈⴃⴍⴅⴀⴌⴈ ⴋⴈⴅⴄⴀⴞⴊⴄⴁⴈ ⴔⴄⴑⴅⴑⴀ ⴃⴀ ⴅⴈⴇⴀⴐⴚⴀ ⴋⴀⴐⴇⴀ ⴃⴀ ⴋⴀⴐⴈⴀⴋ ⴅⴑⴒⴈⴐ ⴊⴀⴆⴀⴐⴄⴑ ⴆⴄⴃⴀ.<br />ⴃⴈⴃⴄⴁⴀ...</p>
<p>ⴖⴋⴄⴐⴇⴍ ⴋⴀⴋⴀⴍ ⴃⴀ ⴇⴀⴌⴀⴖⴋⴄⴐⴇⴍ ⴛⴄⴍ, ⴃⴀ ⴌⴓⴂⴄⴘⴈⴌⴈⴑⴋⴚⴄⴋⴄⴊⴍ ⴑⴓⴊⴍ ⴜⴐⴔⴄⴊⴍ, ⴓⴘⴍⴁⴄⴊⴍ ⴋⴀⴋⴀⴍ, ⴃⴀ ⴘⴍⴁⴈⴊⴍ ⴑⴈⴒⴗⴅⴀⴍ, ⴞⴍⴊⴍ ⴑⴓⴊⴍ ⴂⴀⴋⴍⴑⴐⴓⴊⴍ, ⴑⴀⴋⴍⴁⴈⴇ ⴄⴐⴇⴍ, ⴋⴀⴚⴞⴍⴅⴌⴄ. <br />ⴀⴜ ⴃⴀ...</p>
<p>ⴑⴈⴑⴞⴊⴇⴀⴂⴀⴌ ⴘⴄⴌⴇⴀ ⴖⴄⴁⴓⴊⴈ ⴎⴍⴐⴔⴈⴐⴈ, ⴖⴋⴐⴇⴈⴅⴂⴅⴀⴋⴍⴅⴀⴌⴇⴀ ⴞⴍⴐⴚⴇⴀ ⴋⴄⴓⴔⴈⴑⴀⴇⴀ ⴋⴍⴈⴕⴑⴍⴅⴀ, ⴓⴞⴐⴜⴌⴄⴊⴍ, ⴑⴀⴘⴍⴑⴀ ⴘⴈⴌⴀ ⴘⴄⴌⴑⴀ; ⴀⴋⴈⴑⴇⴣⴑⴚⴀ, ⴑⴀⴉⴓⴇⴐⴀⴃ Ⴖⴋⴐⴇⴈⴑⴋⴘⴍⴁⴊⴀⴃ ⴂⴕⴀⴃⴀⴂⴄⴁ ⴘⴄⴌ.</p>
<div class="rdc">ⴂⴀⴊⴍⴁⴀ ⴇ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴓⴇⴄⴑⴊⴍⴃ ⴋⴈⴃⴂⴍⴋⴈⴊⴈ ⴘⴍⴁⴑ ⴆⴄⴑⴇⴀ ⴇⴀⴐⴂⴋⴀⴌⴄⴁⴈⴑⴀ, ⴓⴋⴀⴋⴍⴃ ⴃⴄⴃⴀ ⴋⴓⴚⴊⴀⴃ-ⴈⴖⴄⴁⴑ ⴓⴞⴐⴜⴌⴄⴊⴀⴃ, ⴐⴀⴋⴄⴇⴓ Ⴖⴋⴐⴇⴈⴑⴀ ⴘⴍⴁⴀ ⴑⴚⴅⴀⴊⴄⴁⴑ ⴁⴓⴌⴄⴁⴈⴑⴀ ⴜⴄⴑⴇⴀ, ⴀⴋⴈⴑⴇⴣⴑ, ⴘⴄⴌ, ⴗⴍⴅⴄⴊⴌⴈ ⴒⴍⴋⴌⴈ, Ⴖⴋⴐⴇⴈⴑⴀ ⴑⴛⴀⴊⴍ ⴃⴀ ⴃⴄⴃⴀⴍ, ⴃⴀⴓⴃⴓⴋⴄⴁⴊⴀⴃ ⴂⴀⴃⴈⴃⴄⴁⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴊⴀⴞⴀⴉⴇⴀ ⴀⴞⴀⴐⴄⴁⴃⴀ, ⴑⴌⴄⴓⴊⴇⴀ ⴉⴓⴐⴌⴄⴁⴃⴀ, ⴃⴀ ⴅⴌⴄⴁⴓⴊⴇⴀⴂⴀⴌ ⴅⴌⴄⴁⴀⴇⴀ ⴈⴍⴒⴄⴁⴃⴀ Ⴕⴐⴈⴑⴒⴄ, ⴃⴀ ⴋⴄⴆⴅⴄⴐⴄⴇⴀ ⴃⴀ ⴚⴍⴃⴅⴈⴊⴇⴀⴌⴀ ⴑⴝⴀⴋⴃⴀ, ⴃⴀ ⴈⴀⴈⴐⴍⴑⴈⴑ ⴀⴑⴓⴊⴈⴑⴀ ⴑⴓⴊⴈ ⴂⴀⴌⴑⴐⴓⴊⴈ, ⴤⴄⴊⴈⴑⴀ ⴘⴄⴞⴄⴁⴈⴇⴀ ⴋⴍⴀⴂⴍ ⴞⴍⴐⴚⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴛⴀⴅⴈ ⴜⴋⴈⴃⴀ ⴈⴕⴋⴌⴀ, ⴋⴄⴆⴅⴄⴐⴄ ⴂⴀⴌⴋⴀⴐⴇⴊⴃⴀ, ⴞⴍⴊⴍ ⴔⴀⴐⴈⴑⴄⴅⴄⴊⴈ ⴆⴅⴀⴍⴁⴈⴇ ⴃⴀⴈⴑⴀⴟⴀ. ⴈⴂⴈ ⴞⴋⴍⴁⴃⴀ ⴋⴀⴚⴞⴍⴅⴌⴄ ⴃⴀ ⴄⴑⴄ Ⴖⴋⴄⴐⴇⴍ ⴋⴈⴊⴞⴈⴌⴄ, ⴞⴍⴊⴍ ⴋⴄⴑⴀⴋⴄ ⴑⴈⴕⴀⴃⴓⴊⴈ ⴈⴒⴗⴍⴃⴀ: Ⴖⴋⴄⴐⴇⴍ, ⴂⴋⴀⴃⴊⴍⴁ ⴘⴄⴌ ⴃⴀ ⴑⴞⴅⴀⴇⴀ ⴤⴋⴀⴇⴀ ⴋⴆⴅⴀⴍⴁⴀⴐⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴆⴅⴄⴐⴄ ⴈⴗⴍ ⴆⴀⴕⴄ, ⴂⴀⴐⴌⴀ ⴚⴞⴍⴅⴌⴃⴀ ⴈⴂⴈ; ⴞⴍⴊⴍ ⴔⴀⴐⴈⴑⴄⴅⴄⴊⴈ ⴑⴈⴋⴍⴌ ⴎⴓⴐⴈⴑ-ⴋⴒⴄ ⴈⴕⴋⴌⴀ; ⴃⴀ ⴋⴄⴛⴀⴅⴋⴀⴌ ⴋⴈⴈⴖⴍ ⴋⴀⴃⴊⴈ ⴁⴐⴀⴊⴇⴀ ⴘⴄⴌⴃⴍⴁⴈⴑⴀ, ⴋⴈⴑⴂⴀⴌ ⴐⴍⴋⴄⴊⴑⴀ ⴀⴕⴅⴌⴃⴀ ⴛⴀⴊⴈ ⴚⴍⴃⴅⴀⴇⴀ ⴋⴈⴒⴄⴅⴄⴁⴈⴑⴀ, ⴐⴍⴋⴊⴈⴑⴀ ⴎⴍⴅⴌⴀⴃ ⴈⴖⴅⴜⴈⴃ ⴑⴓⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴥ, ⴓⴁⴀⴃⴐⴓⴉⴍ ⴑⴓⴊⴍ, ⴀⴐⴀ ⴄⴁⴀⴛⴅⴄ ⴋⴄⴛⴀⴅⴑⴀ, ⴐⴍⴋⴄⴊⴋⴀⴌ ⴈⴂⴈ ⴋⴍⴈⴖⴍ ⴀⴊⴀⴁⴀⴑⴒⴐⴈ ⴋⴈⴐⴍⴌⴈⴑⴀ ⴚⴐⴄⴋⴊⴈⴇⴓⴐⴇ ⴃⴀ ⴑⴚⴞⴍ ⴔⴄⴐⴞⴇⴀ ⴋⴞⴑⴌⴄⴊⴈⴑⴀⴇⴀ, ⴃⴀ ⴜⴀⴐⴞⴍⴚⴌⴀ ⴇⴋⴈⴇⴀ; ⴞⴍⴊⴍ ⴋⴀⴌ, ⴎⴈⴐⴅⴄⴊⴇⴀ ⴚⴍⴃⴅⴀⴇⴀ ⴋⴈⴑⴇⴀ ⴤⴄⴊⴈⴇ-ⴜⴄⴐⴈⴊⴈ ⴓⴙⴈⴌⴍ ⴠⴗⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴀⴊⴀⴕⴇⴀ, ⴐⴍⴋⴄⴊⴇⴀⴚⴀ ⴋⴈⴑⴚⴀ ⴋⴞⴑⴌⴄⴊⴋⴀⴌ ⴑⴀⴞⴀⴐⴄⴁⴀ ⴂⴀⴑⴋⴈⴄⴑ, ⴑⴓⴊⴍ, ⴅⴈⴇⴀⴐ ⴈⴗⴅⴄⴃⴐⴌⴄⴑ ⴋⴈⴑⴂⴀⴌ, ⴘⴄⴘⴈⴌⴃⴈ ⴑⴀⴞⴈⴑⴀⴂⴀⴌ ⴃⴀ ⴌⴓ ⴁⴀⴛⴀⴅ ⴋⴀⴇ, ⴐⴍⴋⴄⴊⴌⴈ ⴈⴂⴈ ⴁⴍⴐⴍⴒⴇⴀ ⴑⴍⴃⴍⴋⴄⴊⴇⴀ ⴋⴂⴀⴅⴑⴄⴁⴈⴇⴀ ⴋⴄⴓⴔⴡⴋⴀⴌ, ⴅⴈⴃⴐⴄ ⴕⴅⴄⴑⴉⴌⴄⴊⴀⴃⴋⴃⴄ ⴘⴇⴀⴞⴄⴃⴌⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴌⴓⴑⴀⴃⴀ ⴃⴀⴈⴞⴑⴌⴄⴁⴈ ⴓⴑⴀⴑⴍⴄⴁⴈⴇⴀ, ⴑⴓⴊⴍ, ⴕⴀⴌⴀⴌⴄⴊⴈⴑ ⴐⴜⴋⴓⴌⴄⴁⴀⴑⴀ ⴁⴀⴛⴄⴅⴃⴈ, ⴐⴍⴋⴊⴈⴑⴀⴇⴣⴑ ⴀⴑⴓⴊⴈ ⴋⴈⴑⴈ ⴂⴀⴌⴈⴉⴓⴐⴌⴀ ⴑⴈⴒⴗⴅⴀⴋⴀⴌ, ⴃⴀ ⴖⴀⴖⴀⴃ-ⴠⴗⴀⴅ ⴑⴈⴖⴐⴋⴈⴇ ⴂⴓⴊⴈⴑⴀⴇ ⴋⴈⴑⴄⴁⴐ, ⴅⴈⴇⴀⴐⴋⴄⴃ, ⴥ, ⴛⴄⴍ ⴃⴀⴅⴈⴇⴈⴑⴍ, ⴘⴄⴋⴈⴜⴗⴀⴊⴄ ⴋⴄ.<br />ⴃⴈⴃⴄⴁⴀ...</p>
<p>ⴋⴀⴋⴀⴑⴀ ⴇⴀⴗⴅⴀⴌⴈⴑ-ⴅⴚⴄⴋⴇ, ⴛⴄⴑⴀ ⴓⴔⴐⴍⴑ ⴀⴖⴅⴀⴋⴀⴖⴊⴄⴁⴇ, ⴃⴀ ⴑⴓⴊⴑⴀ ⴜⴐⴔⴄⴊⴑⴀ ⴑⴀⴐⴜⴋⴓⴌⴍⴄⴁⴈⴇ ⴅⴀⴕⴄⴁⴇ, ⴑⴀⴋⴍⴁⴀⴑⴀ ⴎⴈⴐⴄⴁⴈⴇ ⴃⴀ ⴄⴐⴇⴍⴁⴀⴑⴀ ⴀⴐⴑⴄⴁⴈⴇ, ⴅⴈⴇⴀⴐⴚⴀ ⴌⴀⴇⴄⴊⴑⴀ ⴃⴀ ⴌⴀⴇⴄⴊⴇⴀ, ⴃⴀ ⴚⴞⴍⴅⴄⴊⴑⴀ ⴃⴀ ⴚⴞⴍⴅⴄⴊⴇⴀ, ⴚⴞⴍⴅⴄⴊⴑⴋⴗⴍⴔⴄⴊⴑⴀ ⴗⴍⴅⴄⴊⴇⴀⴑⴀ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ Ⴖⴋⴐⴇⴈⴑⴋⴘⴍⴁⴄⴊⴍ, ⴃⴀⴈⴚⴄⴅ ⴕⴀⴊⴀⴕⴈ ⴘⴄⴌⴈ, ⴐⴍⴋⴄⴊⴈ ⴄⴑⴄ ⴘⴄⴌ ⴋⴈⴄⴐ ⴋⴄⴔⴍⴁⴑ ⴑⴀⴖⴋⴐⴇⴍⴃ, ⴘⴄⴌ ⴋⴈⴄⴐ ⴋⴍⴀⴕⴅⴑ ⴛⴀⴊⴈ ⴃⴀ ⴘⴄⴌ ⴋⴈⴄⴐⴅⴄ ⴑⴛⴊⴄⴅⴑ ⴋⴒⴄⴐⴇⴀ, ⴆⴄⴑⴇⴀ ⴄⴕⴋⴌⴄⴁⴈⴑ ⴂⴀⴌⴑⴀⴚⴃⴄⴊⴇⴀ, ⴋⴁⴐⴛⴍⴊⴇⴀ ⴂⴀⴐⴄ ⴋⴈⴀⴕⴚⴄⴅⴑ ⴃⴀ ⴋⴀⴐⴇⴄⴁⴑ ⴂⴀⴌⴑⴀⴂⴄⴁⴄⴊⴇⴀ ⴇⴣⴑⴇⴀ.</p>
<p>&nbsp;</p>
<div class="rdc">ⴊⴍⴚⴅⴀ ⴀⴌⴃⴐⴄⴀⴑⴈ</div>
<p>ⴀⴌⴃⴐⴄⴀ ⴑⴀⴋ-ⴂⴆⴈⴑ ⴑⴀⴌⴀⴒⴐⴄⴊⴍ ⴋⴀⴋⴀⴍ, ⴋⴜⴗⴄⴋⴑⴍ ⴉⴐⴄⴒⴈⴑⴀⴍ, ⴙⴅⴄⴌⴇⴣⴑ ⴄⴅⴄⴃⴐⴄ, ⴐⴍⴋⴄⴊⴌⴈ ⴋⴞⴓⴐⴅⴀⴊⴄⴃ ⴂⴈⴂⴀⴊⴍⴁⴇ ⴘⴄⴌ, ⴐⴀⴇⴀ ⴅⴈⴞⴑⴌⴄⴇ ⴙⴅⴄⴌ ⴐⴈⴑⴞⴅⴈⴑⴀ, ⴈⴜⴐⴍⴄⴁⴈⴑⴀ ⴃⴀ ⴞⴐⴜⴌⴈⴊⴄⴁⴈⴑⴀ, ⴃⴀ ⴀⴓⴐⴀⴚⴞⴄⴊⴇⴀ ⴚⴍⴃⴅⴀⴇⴀⴂⴀⴌ, ⴐⴍⴋⴄⴊⴌⴈ ⴑⴀⴐⴜⴋⴓⴌⴍⴄⴁⴈⴇ ⴂⴞⴀⴃⴈⴇ ⴘⴄⴌ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
