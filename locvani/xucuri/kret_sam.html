<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (სამშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႣႨႣႨ ႩႠႬႭႬႨ ႠႬႣႰႨႠ ႩႰႤႲႤႪႨႱႠ⠕</div>
<h3 class="rdc">ႱႠႫႸႠႡႠႧႨ</h3>
<div class="pad-lc"><div class="rdc">ⴂⴀⴊⴍⴁⴀ ⴀ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴘⴄⴋⴜⴄ ⴃⴀ ⴋⴞⴑⴌⴄⴊ ⴃⴀ ⴋⴔⴀⴐⴅⴄⴊ ⴋⴄⴗⴀⴅ ⴋⴄ ⴋⴀⴚⴞⴍⴅⴀⴐⴄⴁⴀⴃ ⴙⴄⴋⴃⴀ, ⴄⴑⴄ Ⴖⴋⴄⴐⴇⴈ ⴙⴄⴋⴈ ⴃⴀ ⴅⴀⴃⴈⴃⴍ ⴄⴑⴄ, Ⴓⴔⴀⴊⴈ ⴋⴀⴋⴈⴑⴀ ⴙⴄⴋⴈⴑⴀ, ⴃⴀ ⴀⴖⴅⴀⴋⴀⴖⴊⴍ, ⴐⴀⴋⴄⴇⴓ ⴃⴈⴃⴄⴁⴓⴊ-ⴀⴐⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴈⴅⴄⴋⴑⴂⴀⴅⴑⴄ ⴉⴀⴄⴌⴑ, ⴋⴉⴊⴅⴄⴊⴑⴀ, ⴚⴌⴍⴁⴈⴇⴀ, ⴃⴀ ⴋⴍⴅⴉⴀⴊ ⴑⴓⴊⴈⴑⴀ ⴑⴅⴈⴌⴃⴈⴑⴈ ⴃⴀ ⴂⴀⴌⴅⴀⴚⴞⴍⴅⴄⴊⴄⴌ ⴞⴍⴐⴚⴌⴈ, ⴃⴀ ⴀⴖⴅⴑⴛⴐⴄⴌ ⴋⴀⴑ-ⴆⴄⴃⴀ, ⴂⴓⴊⴈⴑⴀ ⴙⴄⴋⴈⴑⴀ ⴈⴂⴈ ⴅⴌⴄⴁⴓⴊⴌⴈ ⴂⴓⴊⴈⴑⴇⴕⴋⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴁⴄⴊⴈⴑⴑⴀ, ⴈⴄⴑⴍ, ⴀⴐⴀ ⴋⴈⴅⴄⴋⴑⴂⴀⴅⴑⴄ ⴑⴈⴋⴀⴐⴇⴊⴄⴑⴀ, ⴃⴀ ⴛⴖⴅⴄⴌⴈ ⴑⴀⴖⴋⴐⴇⴍⴌⴈ ⴀⴐⴀ ⴋⴍⴂⴀⴐⴇⴅⴄⴌ ⴘⴄⴌ, ⴀⴐⴚⴀ ⴑⴀⴕⴋⴄ ⴖⴈⴐⴑⴈ, ⴀⴐⴚⴀ ⴋⴑⴞⴅⴄⴐⴎⴊⴈ ⴂⴀⴌⴜⴋⴄⴃⴈⴊⴈ, ⴀⴐⴚⴀ ⴚⴞⴍⴅⴐⴄⴁⴀ ⴓⴁⴈⴜⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴇⴀⴐⴚⴀ ⴉⴀⴄⴌ ⴑⴓⴊⴍ, ⴙⴅⴄⴌⴚⴀ ⴘⴄⴅⴑⴜⴈⴐⴄⴌⴈⴇ Ⴖⴋⴄⴐⴇⴑⴀ ⴑⴀⴕⴋⴄⴌⴈ ⴞⴄⴌⴄⴘⴈ ⴋⴑⴞⴓⴄⴐⴎⴊⴇⴀ ⴇⴀⴌⴀ ⴘⴄⴂⴈⴌⴄⴁⴓⴊⴇⴀ, ⴃⴀ ⴋⴍⴕⴀⴊⴀⴕⴍⴁⴈⴇⴀ - ⴁⴈⴊⴜⴈ ⴃⴀ ⴋⴍⴛⴀⴂⴄⴁⴓⴊⴈ, ⴐⴍⴋⴊⴈⴇⴀ ⴃⴀⴅⴈⴑⴀⴟⴄⴌⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴚⴞⴍⴅⴊⴀⴃ ⴘⴄⴋⴆⴈⴊⴄ ⴇⴈⴞⴀ, ⴤⴄⴊⴍⴅⴀⴌⴇ-ⴋⴇⴀⴅⴀⴐⴋⴀⴌ ⴋⴄⴉⴄⴚⴄⴋⴀⴌ, ⴞⴍⴐⴚⴀⴃ ⴃⴀ ⴛⴅⴀⴊⴀⴃ, ⴑⴀⴋⴘⴅⴈⴌⴅⴄⴊⴀⴃ ⴃⴀ ⴑⴓⴊⴀⴃ, ⴀⴐⴀⴋⴄⴃ ⴥ, ⴋⴞⴑⴌⴄⴊⴍ, Ⴖⴋⴄⴐⴇⴍ ⴃⴀ ⴋⴑⴀⴟⴓⴊⴍ ⴙⴄⴋⴍ, ⴋⴍⴌⴀⴌⴓⴊⴈ ⴘⴄⴋⴈⴜⴗⴌⴀⴐⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴖⴂⴈⴀⴐⴄⴁ, ⴋⴀⴚⴞⴍⴅⴀⴐ, ⴚⴍⴃⴅⴀⴇⴀ, ⴐⴍⴋⴄⴊⴌⴈ ⴅⴕⴋⴌⴄⴌ, ⴃⴀ ⴞⴍⴐⴚⴇⴀ ⴃⴀ ⴑⴓⴊⴈⴑⴀ ⴙⴄⴋⴈⴑⴀ ⴜⴗⴊⴓⴊⴇⴀ ⴌⴀⴂⴅⴄⴋⴇⴀ, ⴐⴍⴋⴄⴊⴌⴈ ⴘⴈⴌⴀⴂⴀⴌ ⴋⴜⴀⴐⴄⴃ ⴃⴀⴋⴞⴑⴌⴄⴑ ⴙⴄⴋ-ⴆⴄⴃⴀ ⴋⴉⴅⴊⴄⴊⴄⴁⴐⴇⴀ ⴂⴓⴊⴈⴑⴑⴈⴒⴗⴅⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴖⴀⴇⴓ ⴅⴑⴚⴍⴃⴄ, ⴋⴞⴑⴌⴄⴊⴍ, ⴀⴐⴀⴋⴄⴃ ⴓⴜⴗⴈ, ⴐⴀⴋⴄⴇⴓ ⴒⴉⴁⴈⴊ-ⴞⴀⴐ, ⴋⴍⴑⴜⴗⴊⴀⴅ ⴇⴀⴌⴀⴊⴋⴍⴁⴈⴇ ⴃⴀ ⴉⴓⴐⴌⴄⴁ ⴜⴗⴀⴊⴍⴁⴈⴇ, ⴋⴒⴈⴐⴀⴊⴑⴀ ⴋⴈⴞⴄⴃⴀⴅ ⴃⴀ ⴓⴛⴖⴄⴁⴑⴀ ⴘⴅⴈⴊⴑⴀ ⴉⴅⴀⴊⴀⴃ ⴘⴄⴈⴒⴉⴁⴍⴁ ⴅⴈⴇⴀⴐⴚⴀ Ⴖⴋⴄⴐⴇⴈ.<br />ⴃⴈⴃⴄⴁⴀ...</p>
<p>ⴆⴄⴑⴇⴀⴐⴑⴍ ⴑⴀⴋⴄⴁⴀⴍ, ⴄⴐⴇⴖⴋⴐⴇⴀⴄⴁⴈⴇ ⴇⴀⴗⴅⴀⴌⴈⴑ-ⴚⴄⴋⴓⴊⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴀⴜ ⴃⴀ...</p>
<p>ⴖⴋⴐⴇⴈⴑⴋⴘⴍⴁⴄⴊⴍ, ⴑⴀⴑⴍⴍ ⴗⴍⴅⴄⴊⴇⴀ ⴋⴂⴀⴊⴍⴁⴄⴊⴇⴀ ⴘⴄⴌⴇⴀⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.</p>
<div class="rdc">ⴂⴀⴊⴍⴁⴀ ⴁ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴋⴍⴈⴞⴈⴊⴄ ⴚⴀⴍ, ⴃⴀ ⴅⴈⴒⴗⴍⴃⴄ ⴀⴜ, ⴃⴀ ⴅⴀⴕⴄⴁⴃⴄ Ⴕⴐⴈⴑⴒⴄⴑⴀ, ⴕⴀⴊⴜⴓⴊⴈⴑⴀⴂⴀⴌ ⴋⴍⴑⴐⴓⴊⴑⴀ ⴙⴅⴄⴌⴇⴣⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴋⴈⴉⴄⴐⴌⴀ ⴒⴗⴀⴅⴈⴑⴀ ⴑⴀⴋⴍⴑⴄⴊⴌⴈ ⴚⴍⴃⴅⴀⴋⴀⴌ ⴙⴄⴋⴋⴀⴌ ⴃⴀ ⴖⴋⴐⴇⴈⴅⴕⴑⴍⴅⴈⴊⴈ ⴑⴀⴋⴍⴑⴄⴊⴈ ⴂⴀⴌⴋⴛⴀⴐⴚⴅⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴋⴍⴑⴈⴄⴑ ⴋⴄ ⴑⴀⴋⴍⴑⴄⴊⴈ ⴉⴃⴄⴋⴈⴑⴀ, ⴋⴑⴂⴀⴅⴑⴀⴃ ⴊⴄⴖⴅⴈⴑ ⴔⴓⴐⴚⴄⴊⴇⴀ, ⴋⴞⴈⴊⴄⴁⴀⴃ ⴇⴅⴈⴇⴋⴔⴊⴍⴁⴄⴊⴇⴀ ⴅⴌⴄⴁⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴀⴋⴍⴑⴄⴊⴈ ⴘⴄⴁⴖⴀⴊⴓⴊⴈ ⴋⴋⴍⴑⴈⴄⴑ ⴃⴀ ⴋⴜⴅⴈⴐⴈⴇⴀ ⴅⴌⴄⴁⴓⴊⴀⴃ, ⴂⴄⴋⴍⴅⴌⴈⴑⴀ ⴕⴚⴄⴅⴈⴑⴀⴇⴀ ⴅⴈⴘⴇⴅⴄⴁⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴇⴀⴅⴐⴃⴍⴋⴈⴊ ⴅⴀⴐ ⴓⴔⴑⴉⴐⴓⴊⴑⴀ ⴅⴌⴄⴁⴀⴇⴀⴑⴀ ⴃⴀ ⴌⴈⴅⴇⴇⴀ ⴞⴐⴜⴌⴈⴊⴄⴁⴀⴑⴀ, ⴀⴋⴈⴑⴇⴣⴑ ⴋⴄⴚⴈⴌⴈⴑ ⴋⴒⴄⴐⴈ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴌⴈⴅⴇⴋⴍⴗⴅⴀⴐⴄ ⴃⴀ ⴋⴍⴌⴀⴂⴄⴁⴇⴋⴍⴗⴅⴀⴐⴄ ⴚⴞⴍⴅⴐⴄⴁⴀ ⴓⴌⴈⴅⴇⴍⴑⴀ ⴀⴖⴅⴈⴐⴙⴈⴄⴌ ⴃⴀ ⴂⴀⴅⴆⴐⴕⴄⴌ ⴚⴍⴃⴅⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴅⴀⴘⴅⴄⴌⴄ ⴞⴍⴐⴚⴇⴀ ⴞⴀⴒⴄⴁⴀ ⴃⴀ ⴋⴐⴀⴅⴀⴊⴔⴄⴐⴇⴀ ⴂⴓⴊⴈⴑⴇⴕⴋⴀⴇⴀⴂⴀⴌ ⴘⴄⴂⴈⴌⴄⴁⴓⴊ ⴅⴈⴕⴋⴄⴌ, ⴃⴀ ⴃⴀⴅⴈⴑⴀⴟⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴐⴄⴘⴈⴑⴀ ⴞⴍⴊⴍ ⴂⴀⴌⴘⴅⴄⴌⴄⴁⴈⴑⴀ ⴋⴆⴐⴓⴌⴅⴄⴊⴋⴀⴌ, ⴘⴈⴌⴀⴂⴀⴌⴈ ⴖⴋⴐⴇⴈⴅⴕⴋⴌⴓⴊⴈ ⴘⴄⴋⴉⴍⴁⴀ ⴓⴂⴓⴊⴄⴁⴄⴊⴑ-ⴅⴠⴗⴀⴅ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴎⴈⴐⴅⴄⴊⴈⴑⴀ ⴋⴈⴑ ⴞⴀⴒⴈⴑⴀ ⴑⴈⴉⴄⴇⴄ ⴃⴀⴅⴠⴔⴀⴊ ⴅⴌⴄⴁⴈⴇⴀ ⴘⴈⴌⴀ, ⴋⴎⴍⴅⴄ ⴋⴞⴑⴌⴄⴊⴍ ⴃⴐⴀⴠⴕⴋⴈⴑⴀ ⴋⴈⴑ ⴋⴑⴂⴀⴅⴑⴀⴃ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴇⴀⴐⴚⴀ ⴐⴀ ⴋⴄⴛⴀⴅⴈ ⴅⴠⴞⴋⴍⴁ: ⴘⴄⴂⴚⴍⴃⴄ, ⴋⴞⴍⴊⴍⴋⴀⴌ ⴘⴄⴂⴚⴍⴃⴄ ⴘⴄⴌ, ⴃⴀ ⴋⴈⴈⴞⴅⴄⴌ ⴚⴐⴄⴋⴊⴌⴈ ⴙⴄⴋⴌⴈ ⴋⴈⴐⴍⴌⴀⴃ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴈⴊⴞⴈⴌⴄ ⴋⴄ, ⴅⴈⴒⴗⴅⴈ ⴋⴄⴆⴅⴄⴐⴈⴑⴀⴄⴁⴐ, ⴋⴀⴚⴞⴍⴅⴀⴐ, ⴋⴈⴊⴞⴈⴌⴄ ⴋⴄ, ⴐⴀⴋⴄⴇⴓ ⴀⴐⴀⴅⴈⴑ ⴓⴚⴍⴃⴀⴅⴑ ⴙⴄⴋⴄⴁⴐ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀⴑⴀ, ⴄⴐⴇⴑⴀ ⴑⴀⴋ-ⴎⴈⴐⴄⴁⴈⴇⴀ, ⴅⴀⴕⴄⴁ ⴗⴍⴅⴄⴊⴇⴀ Ⴖⴋⴄⴐⴇⴑⴀ, ⴋⴀⴋⴀⴑⴀ, ⴛⴄⴑⴀ ⴃⴀ ⴑⴓⴊⴑⴀ ⴜⴋⴈⴃⴀⴑⴀ.<br />ⴀⴜ ⴃⴀ...</p>
<p>ⴓⴁⴈⴜⴍⴍ ⴃⴄⴃⴍⴔⴀⴊⴍ ⴕⴀⴊⴜⴓⴊⴍ, ⴗⴍⴅⴊⴀⴃⴑⴀⴂⴀⴊⴍⴁⴄⴊⴍ, ⴄⴅⴄⴃⴐⴄ ⴂⴓⴊⴑ-ⴋⴍⴃⴂⴈⴌⴄⴃ ⴐⴀⴇⴀ ⴂⴅⴀⴚⴞⴍⴅⴌⴌⴄⴑ.</p>
<div class="rdc">ⴂⴀⴊⴍⴁⴀ ⴂ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴃⴀⴀⴋⴒⴉⴈⴚⴄ, Ⴓⴔⴀⴊⴍ, ⴉⴊⴃⴄⴑⴀ ⴆⴄⴃⴀ ⴋⴚⴌⴄⴁⴀⴇⴀ ⴘⴄⴌⴇⴀⴑⴀ, ⴘⴄⴐⴗⴄⴓⴊⴈ ⴂⴍⴌⴄⴁⴀ ⴙⴄⴋⴈ, ⴐⴀⴋⴄⴇⴓ Ⴖⴋⴄⴐⴇⴈ ⴋⴞⴍⴊⴍ ⴛⴊⴈⴄⴐ, ⴋⴀⴐⴇⴀⴊ ⴃⴀ ⴜⴋⴈⴃⴀ-ⴞⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴗⴊⴀⴃ ⴚⴞⴍⴅⴄⴊⴀⴃ ⴋⴍⴂⴈⴂⴄⴁ ⴃⴀⴋⴞⴑⴌⴄⴊⴑⴀ ⴋⴀⴂⴀⴑ ⴑⴈⴉⴅⴃⴈⴊⴈⴑⴀⴑⴀ ⴃⴀ ⴅⴠⴞⴋⴍⴁ ⴑⴈⴖⴐⴋⴈⴇ ⴂⴓⴊⴈⴑⴀ ⴙⴄⴋⴈⴑⴀⴇ ⴎⴈⴐⴅⴄⴊ ⴂⴀⴌⴑⴅⴊⴈⴑⴀ: ⴅⴠⴑⴚⴍⴃⴄ, ⴋⴈⴊⴞⴈⴌⴄ ⴃⴀ ⴋⴀⴚⴞⴍⴅⴌⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴂⴚⴍⴃⴄ ⴘⴄⴌ, Ⴓⴔⴀⴊⴍ, ⴘⴄⴂⴚⴍⴃⴄ, ⴋⴈⴊⴞⴈⴌⴄ ⴋⴄ, ⴐⴀⴋⴄⴇⴓ ⴀⴐⴀ ⴅⴈⴌ ⴀⴐⴑ ⴚⴍⴃⴅⴈⴊⴈ ⴉⴀⴚⴈ, ⴐⴍⴋⴄⴊⴑⴀ ⴀⴐⴀ ⴀⴖⴅⴄⴋⴀⴒⴄ ⴘⴄⴚⴍⴃⴄⴁⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴏⴀⴋⴑⴀ ⴋⴀⴑ ⴌⴍⴄⴑⴑⴀ, ⴋⴀⴚⴞⴍⴅⴀⴐ, ⴈⴑⴈⴛⴅⴈⴃⴄⴌ ⴃⴀ ⴋⴀⴇ ⴋⴈⴅⴄⴅⴠⴑⴂⴀⴅⴑⴄ, ⴃⴀ ⴃⴀⴅⴈⴋⴉⴅⴈⴃⴐⴄ ⴑⴀⴑⴟⴄⴊⴈ ⴃⴀ ⴃⴀⴅⴈⴌⴇⴕ ⴑⴈⴖⴐⴋⴄⴑⴀ ⴘⴈⴌⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴀⴋⴑ ⴋⴈⴄⴋⴠⴑⴂⴀⴅⴑⴄ, ⴑⴓⴊⴍ, ⴋⴀⴋⴈⴑⴀ ⴋⴁⴀⴑⴐⴍⴁⴄⴊⴑⴀ ⴃⴀ ⴀⴐⴀ ⴃⴀⴠⴔⴀⴐⴄ ⴘⴄⴌ ⴑⴈⴐⴚⴞⴅⴈⴊⴈ ⴈⴂⴈ ⴋⴄⴂⴍⴁⴐⴈⴑⴀ, ⴍⴐⴇⴀ ⴋⴀⴇ ⴋⴑⴂⴀⴅⴑⴀⴃ ⴆⴓⴐⴂ-ⴓⴉⴓⴌ-ⴕⴚⴄⴅⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴇⴀⴐⴚⴀ ⴊⴍⴇ ⴄⴅⴊⴒⴍⴃⴄ, ⴑⴓⴊⴍ ⴙⴄⴋⴍ, ⴚⴍⴃⴅⴈⴑⴀ ⴃⴀⴜⴅⴀⴑ, ⴈⴅⴊⴒⴍⴃⴄ ⴑⴍⴃⴍⴋⴈⴇ ⴃⴀ ⴂⴍⴋⴍⴐⴈⴇ, ⴈⴅⴊⴒⴍⴃⴄ ⴘⴄⴌ, ⴗⴍⴅⴊⴈⴑⴀ ⴀⴖⴛⴐⴅⴈⴑⴀ ⴅⴌⴄⴁⴓⴊⴈⴑⴀⴂⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴋⴈⴜⴗⴀⴊⴄ, Ⴓⴔⴀⴊⴍ, ⴘⴄⴋⴈⴜⴗⴀⴊⴄ ⴋⴄ, ⴐⴍⴋⴄⴊⴈ ⴅⴖⴀⴖⴀⴃⴄⴁ ⴘⴄⴌⴃⴀⴋⴈ, ⴍⴃⴄⴑ ⴋⴍⴞⴅⴈⴃⴄ ⴀⴌⴂⴄⴊⴍⴑⴇⴀ ⴘⴄⴌⴇⴀⴇⴀⴌⴀ, ⴗⴍⴅⴄⴊⴇⴀ ⴋⴈⴂⴄⴁⴀⴃ ⴑⴀⴕⴋⴄⴇⴀⴄⴁⴐ ⴋⴀⴇⴇⴀ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀⴍ ⴋⴀⴐⴒⴈⴅⴍ, ⴃⴀⴓⴁⴀⴃⴄⴁⴄⴊⴍ, ⴃⴀⴓⴑⴀⴁⴀⴋⴍⴍ ⴁⴓⴌⴄⴁⴀⴍ, ⴑⴀⴋⴇⴀ ⴂⴅⴀⴋⴇⴀ ⴘⴈⴌⴀ ⴚⴌⴍⴁⴈⴊⴍ, ⴂⴅⴀⴚⴞⴍⴅⴌⴄⴌ ⴙⴅⴄⴌ ⴋⴍⴑⴀⴅⴌⴈ ⴑⴈⴋⴒⴉⴈⴚⴈⴑⴀ ⴘⴄⴌⴈⴑⴀⴌⴈ.<br />ⴀⴜ ⴃⴀ...</p>
<p>ⴋⴀⴋⴈⴑⴀⴂⴀⴌ ⴓⴏⴀⴋⴍ ⴛⴄ ⴏⴀⴋⴈⴄⴐⴀⴃ ⴘⴄⴅ, Ⴖⴋⴐⴇⴈⴑⴋⴘⴍⴁⴄⴊⴍ, ⴇⴅⴈⴌⴈⴄⴐ ⴇⴄⴑⴊⴈⴑⴀ, ⴄⴠⴀ ⴓⴚⴞⴍ, ⴑⴀⴉⴅⴈⴐⴅⴄⴊⴈ, ⴕⴀⴊⴜⴓⴊⴀⴃ ⴠⴂⴈⴄ ⴋⴀⴜⴍⴅⴌⴄⴁⴄⴊⴈ.</p>
<div class="rdc">ⴂⴀⴊⴍⴁⴀ ⴃ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴄⴑⴋⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴑⴀ ⴑⴋⴄⴌⴀ ⴋⴍⴑⴅⴊⴈⴑⴀ ⴘⴄⴌⴈⴑⴀ ⴃⴀ ⴘⴄⴄⴘⴈⴌⴀ, ⴅⴈⴇⴀⴐⴋⴄⴃ ⴘⴍⴁⴀⴃ&nbsp; ⴞⴀⴐ ⴕⴀⴊⴜⴓⴊⴈⴑⴀⴂⴀⴌ ⴃⴀ ⴑⴀⴞⴈⴊⴅⴄⴊ ⴉⴀⴚⴇⴀ ⴋⴈⴄⴐ, ⴃⴀ ⴠⴞⴋⴍⴁⴃⴀ: Ⴓⴔⴀⴊⴍ ⴋⴄⴑⴋⴀ ⴑⴋⴄⴌⴀ ⴘⴄⴌⴈ ⴃⴀ ⴘⴄⴋⴄⴘⴈⴌⴀ, ⴃⴈⴃⴄⴁⴀ ⴛⴀⴊⴑⴀ ⴘⴄⴌⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴖⴅⴈⴛⴄⴁⴃⴈ, ⴑⴓⴊⴍ ⴙⴄⴋⴍ, ⴈⴖⴅⴜⴈⴃ ⴃⴈⴃⴈⴑⴀ ⴋⴀⴋⴀⴇⴋⴇⴀⴅⴐⴈⴑⴀⴄⴁⴐ, ⴐⴀⴇⴀ ⴋⴍⴈⴂⴍ ⴑⴀⴕⴋⴄ ⴚⴌⴍⴁⴈⴇⴓⴐⴇ ⴃⴀ ⴄⴑⴐⴄⴇ ⴂⴀⴋⴍⴑⴙⴌⴃⴄ ⴂⴍⴌⴄⴁⴀⴃ ⴋⴞⴈⴊⴅⴄⴊⴀⴃ Ⴖⴋⴐⴇⴈⴑⴀ, ⴃⴀ ⴌⴈⴑⴊⴑⴀ ⴑⴀⴖⴋⴐⴇⴍⴇⴀ ⴞⴄⴃⴅⴀⴇⴀⴑⴀ ⴘⴄⴞⴅⴈⴃⴄ ⴃⴀ ⴈⴕⴋⴌⴄ ⴃⴈⴃ ⴅⴀⴝⴀⴐ ⴅⴈⴌⴋⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴀⴖⴋⴐⴇⴍⴋⴀⴌ ⴋⴀⴋⴀⴇⴋⴇⴀⴅⴀⴐⴋⴀⴌ ⴘⴅⴈⴊ-ⴈⴑⴞⴌⴀ ⴐⴀ ⴀⴇⴍⴐⴋⴄⴒⴌⴈ ⴋⴀⴋⴀⴇⴋⴇⴀⴅⴀⴐⴌⴈ, ⴑⴀⴈⴃⴓⴋⴊⴍ ⴉⴈⴁⴄ ⴀⴖⴂⴈⴋⴀⴐⴇⴀ ⴘⴄⴌ ⴑⴀⴕⴋⴈⴇⴈⴑⴀ ⴀⴖⴑⴅⴊⴈⴑⴀ, ⴑⴓⴊⴍ ⴙⴄⴋⴍ, ⴃⴀ ⴘⴅⴈⴊⴌⴈ - ⴑⴀⴔⴓⴛⴅⴊⴀⴃ ⴃⴀ ⴉⴈⴁⴄ - ⴀⴖⴑⴀⴅⴀⴊⴀⴃ ⴗⴍⴅⴊⴀⴃⴑⴈⴁⴐⴛⴌⴈⴇ ⴜⴈⴌⴀⴂⴈⴗⴅⴌⴀ. <br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴛⴀⴂⴄⴁⴓⴊⴑⴀ ⴋⴀⴑ ⴄⴑⴀⴅⴑ ⴄⴋⴑⴂⴀⴅⴑⴄ, ⴑⴓⴊⴍ ⴃⴀ ⴂⴀⴌⴑⴚⴄⴌ ⴋⴜⴈⴑⴅⴌⴄⴊⴑⴀ ⴘⴄⴌⴑⴀ ⴑⴈⴉⴄⴇⴄⴌⴈ ⴎⴈⴐⴋⴘⴍⴄⴁⴈⴑⴀⴌⴈ, ⴃⴀ ⴋⴀⴋⴓⴊⴈⴑⴀ ⴃⴈⴃⴄⴁⴈⴑⴀⴂⴀⴌ ⴈⴟⴋⴄⴌ, ⴃⴀ ⴍⴐ-ⴂⴆⴈⴑ ⴃⴀⴀⴉⴊⴃⴈ ⴑⴀⴕⴋⴄⴑⴀ ⴃⴀ ⴞⴄⴃⴅⴀⴑⴀ, ⴀⴋⴈⴑⴇⴣⴑ ⴘⴄⴈⴌⴀⴌⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴄⴃⴍⴋ ⴑⴀⴞⴄⴊ-ⴄⴃⴓⴀ ⴄⴑⴀⴅⴑ ⴂⴀⴐⴃⴀⴐⴄⴓⴊⴈⴑⴀ ⴁⴈⴊⴜⴄⴁⴈⴑⴀⴇⴣⴑ, ⴑⴓⴊⴍ, ⴐⴀⴋⴄⴇⴓ ⴂⴓⴊⴈⴑⴇⴕⴋⴈⴇⴀ ⴘⴄⴋⴜⴅⴀⴐⴑⴀ ⴃⴀ ⴋⴀⴐⴀⴃⴈⴑ ⴂⴄⴋⴍⴇⴀ ⴃⴀⴋⴍⴌⴄⴁⴓⴊⴑⴀ ⴄⴃⴍⴋ ⴄⴜⴍⴃⴀ, ⴐⴍⴋⴄⴊ ⴀⴐⴑ ⴋⴞⴓⴐⴓⴀⴊⴄⴁⴀ ⴑⴓⴊⴈⴑⴀ ⴚⴍⴃⴅⴀⴇⴀ ⴒⴐⴔⴈⴀⴊⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴑⴋⴈⴄⴑ, ⴥ ⴑⴓⴊⴍ ⴙⴄⴋⴍ, ⴈⴍⴁⴈⴑ ⴂⴀⴌⴋⴀⴐⴇⴊⴄⴁⴀ ⴑⴉⴍⴐⴄⴇⴀ ⴋⴀⴇ ⴆⴄⴃⴀ, ⴐⴀⴃ ⴀⴐⴀ ⴠⴁⴀⴛⴀⴅ ⴘⴄⴌ ⴋⴈⴑⴑⴀ ⴑⴈⴋⴞⴌⴄⴑⴀ ⴃⴀ ⴋⴍⴈⴂⴄⴁ ⴑⴈⴋⴒⴉⴈⴚⴄⴑⴀ ⴋⴀⴇ ⴘⴈⴌⴀ, ⴐⴀⴇⴀ ⴑⴚⴌⴄ ⴃⴀ ⴈⴑⴜⴀⴅⴌⴄ ⴃⴀ ⴂⴀⴌⴈⴚⴀⴃⴄ ⴘⴄⴌ, ⴀⴐⴀⴋⴄⴃ ⴓⴇⴋⴈⴌⴍ ⴕⴋⴌⴈⴊ-ⴞⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴎⴈⴐⴅⴄⴊ ⴑⴀⴗⴃⴀⴐⴇⴀ ⴋⴟⴃⴍⴋⴀⴐⴄ, ⴘⴈⴘⴅⴄⴊⴈ ⴑⴉⴍⴐⴄⴇⴀ ⴆⴄⴃⴀ ⴋⴟⴃⴍⴋⴀⴐⴄ ⴈⴗⴍ, ⴘⴅⴈⴊⴋⴐⴀⴅⴀⴊⴈ ⴃⴀ ⴑⴀⴞⴄⴊⴋⴀⴖⴀⴊⴈ, ⴋⴗⴈⴑ ⴓⴘⴅⴈⴊⴍ ⴃⴀ ⴓⴚⴌⴀⴓⴐ ⴈⴕⴋⴌⴀ, ⴐⴀⴋⴄⴇⴓ ⴎⴀⴊⴀⴒⴀⴃ ⴘⴄⴄⴐⴀⴚⴞⴌⴄⴑ ⴋⴀⴑ ⴑⴉⴍⴐⴄⴌⴈ, ⴞⴍⴊⴍ ⴜⴓⴇⴞⴌⴈ - ⴋⴀⴐⴂⴀⴐⴈⴒⴀⴃ.<br />ⴃⴈⴃⴄⴁⴀ...</p>
<p>ⴂⴀⴌⴓⴗⴍⴔⴊⴀⴃ ⴀⴐⴑⴄⴁⴈⴇⴀ, ⴘⴄⴓⴐⴄⴅⴌⴄⴊⴀⴃ ⴎⴈⴐⴄⴁⴈⴇⴀ ⴖⴋⴐⴇⴈⴑⴂⴋⴄⴒⴗⴅⴄⴊⴄⴁ ⴑⴀⴋ-ⴞⴀⴒⴍⴅⴀⴌⴑⴀ ⴄⴐⴇⴑⴀ Ⴖⴋⴐⴇⴀⴄⴁⴀⴑⴀ, ⴇⴀⴌⴀⴋⴍⴑⴀⴗⴃⴐⴄⴑⴀ ⴃⴀ ⴄⴐⴇⴎⴀⴒⴈⴅⴑⴀ, ⴃⴀ ⴃⴈⴃⴑⴀ ⴕⴄⴁⴀⴑⴀ ⴂⴈⴂⴀⴊⴍⴁ ⴑⴀⴋ-ⴜⴋⴈⴃⴀⴍⴁⴈⴇ, ⴕⴄⴁⴓⴊⴑⴀ ⴋⴀⴖⴀⴊⴇⴀ ⴘⴈⴌⴀ.<br />ⴀⴜ ⴃⴀ...</p>
<p>ⴘⴍⴁ ⴃⴀ ⴕⴀⴊⴜⴓⴊⴄⴁ ⴓⴞⴐⴜⴌⴄⴊⴍ, ⴃⴀ ⴠⴂⴈⴄ ⴍⴐⴉⴄⴐⴛⴍⴅⴄ ⴁⴓⴌⴄⴁⴈⴇ ⴕⴀⴊⴜⴓⴊⴀⴃ: ⴘⴍⴁⴈⴊⴈ ⴂⴀⴌⴀⴀⴞⴊⴄⴁⴑ ⴁⴓⴌⴄⴁⴈⴑⴀ ⴑⴟⴓⴊⴇⴀ, ⴞⴍⴊⴍ ⴑⴀⴘⴍ ⴘⴍⴁⴑ ⴂⴀⴌⴓⴞⴐⴜⴌⴄⴊⴀⴃ, ⴐⴀⴋⴄⴇⴓ ⴜⴄⴑⴇⴀ ⴁⴓⴌⴄⴁⴈⴑⴀⴇⴀ ⴑⴛⴊⴄⴅⴑ Ⴖⴋⴄⴐⴇⴈ, ⴃⴀ ⴠⴗⴍⴔⴑ ⴋⴀⴑ ⴐⴀⴚⴀ ⴄⴌⴄⴁⴍⴑ.</p>
<div class="rdc">ⴂⴀⴊⴍⴁⴀ ⴄ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴋⴈⴇⴂⴀⴌ ⴅⴈⴋⴑⴇⴍⴁ ⴘⴄⴌⴃⴀ ⴉⴀⴚⴇⴋⴍⴗⴅⴀⴐⴄ, ⴂⴀⴌⴋⴀⴌⴀⴇⴊⴄ ⴋⴍⴕⴄⴌⴄ, ⴃⴀ ⴋⴈⴛⴖⴍⴃⴄ ⴋⴄ ⴒⴉⴁⴈⴊⴍ ⴋⴚⴌⴄⴁⴀⴇⴀ ⴘⴈⴌⴀ ⴘⴄⴌⴇⴀ, ⴃⴀ ⴋⴀⴑⴜⴀⴅⴄ, ⴑⴀⴞⴈⴄⴐ, ⴕⴋⴌⴀ ⴌⴄⴁⴈⴑⴀ ⴘⴄⴌⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴉⴈⴃⴍⴁⴀⴌⴈ ⴋⴍⴑⴄⴑⴈ ⴂⴄⴑⴋⴀ, ⴑⴓⴊⴍ, ⴅⴈⴇⴀⴐ ⴋⴈⴋⴍⴀⴕⴅⴌⴃⴀ ⴋⴃⴈⴌⴀⴐⴈⴑⴀ ⴖⴄⴊⴅⴀⴇⴀ, ⴃⴀ ⴅⴈⴇⴀⴐ ⴑⴀⴑⴛⴊⴍⴇⴀ ⴘⴈⴌⴀ ⴈⴘⴅⴄⴁⴃⴀ ⴃⴀ ⴂⴀⴌⴄⴐⴀ ⴋⴜⴀⴐⴄⴑⴀ ⴁⴐⴛⴀⴌⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴋⴕⴋⴄⴊⴌⴈ ⴇⴓ ⴂⴀⴑⴋⴈⴀⴌ, ⴋⴑⴐⴅⴄⴊⴌⴈ ⴎⴈⴐⴅⴄⴊ ⴜⴓⴊⴄⴁⴐⴈⴅⴇⴀ ⴙⴅⴈⴊⴇⴀⴌⴈ, ⴥ ⴑⴓⴊⴍ ⴓⴁⴀⴃⴐⴓⴉⴍ, ⴑⴈⴜⴋⴈⴃⴈⴑⴀ ⴑⴀⴕⴋⴈⴇⴀ, ⴅⴈⴇⴀⴐⴚⴀ ⴃⴈⴃⴈ ⴋⴍⴑⴄ, ⴑⴈⴁⴐⴛⴌⴈⴇⴀ ⴂⴀⴌⴈⴎⴍⴞⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴇⴀⴐⴚⴀ ⴃⴈⴃⴋⴀⴌ ⴋⴍⴑⴄ, ⴑⴓⴊⴍ ⴙⴄⴋⴍ, ⴀⴐⴀ ⴋⴍⴀⴉⴅⴃⴈⴌⴄ ⴘⴄⴌ ⴋⴄⴂⴅⴈⴎⴒⴄⴊⴈ ⴂⴍⴌⴄⴁⴀ, ⴃⴀ ⴅⴈⴇⴀⴐ ⴃⴀⴄⴋⴉⴅⴈⴃⴐⴍ ⴅⴌⴄⴁⴀⴇⴀ ⴓⴃⴀⴁⴌⴍⴑⴀ ⴑⴈⴌⴀⴌⴓⴊⴈⴑⴀ ⴋⴈⴄⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴃⴀⴁⴌⴍ ⴃⴀⴈⴋⴉⴅⴈⴃⴐⴀ ⴃⴈⴃⴋⴀⴌ ⴋⴍⴑⴄ, ⴄⴋⴑⴂⴀⴅⴑⴄ, ⴑⴓⴊⴍ ⴙⴄⴋⴍ, ⴕⴚⴄⴅⴀⴑⴀ ⴋⴈⴑⴑⴀ, ⴐⴀⴇⴀ ⴋⴀⴗⴅⴊⴍⴅⴀⴌⴑⴀ ⴘⴈⴌⴀ, Ⴖⴋⴐⴇⴈⴑⴂⴀⴋⴍⴚⴞⴀⴃⴄⴁⴈⴑⴀ ⴞⴈⴊⴅⴀⴑⴀ ⴋⴈⴄⴋⴇⴞⴅⴈⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴉⴅⴄⴐⴇⴞⴈ ⴈⴂⴈ ⴋⴍⴑⴄⴑⴈ ⴟⴅⴀⴐⴈⴑ ⴑⴀⴞⴄⴃ ⴓⴜⴗⴍⴃⴄ, ⴑⴓⴊⴍ ⴙⴄⴋⴍ, ⴐⴍⴋⴄⴊⴋⴀⴌ ⴂⴀⴠⴉⴅⴄⴇⴀ ⴆⴖⴓⴀ ⴃⴀ ⴀⴖⴆⴖⴓⴃⴌⴀ ⴋⴜⴗⴓⴐⴌⴄⴁⴈ, ⴐⴍⴋⴊⴈⴇⴀ ⴓⴛⴊⴍ ⴘⴄⴌⴚⴀ, ⴕⴋⴌⴀⴃ ⴑⴀⴉⴅⴈⴐⴅⴄⴊⴇⴀ ⴌⴈⴘⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴀⴐⴍⴌⴑ ⴋⴍⴀⴕⴅⴌⴃⴀ ⴎⴈⴐⴅⴄⴊ ⴚⴄⴚⴞⴊⴈ ⴜⴋⴈⴃⴀ, ⴓⴆⴀⴉⴅⴄⴊⴈ Ⴖⴋⴐⴇⴈⴑⴀ, ⴞⴍⴊⴍ ⴓⴔⴌⴈ ⴃⴀ ⴔⴈⴌⴄⴆ ⴘⴄⴌⴄⴁⴐ ⴘⴄⴑⴜⴈⴐⴌⴄⴑ, ⴑⴓⴊⴍ, ⴗⴍⴅⴊⴀⴃⴓⴚⴞⴍ Ⴖⴋⴐⴇⴈⴑⴀⴂⴀⴌ ⴋⴜⴈⴉⴅⴊⴄⴅⴀⴌⴈ ⴚⴞⴍⴅⴐⴄⴁⴀ.<br />ⴃⴈⴃⴄⴁⴀ...</p>
<p>ⴘⴄⴌ, ⴑⴀⴋⴄⴁⴀⴑⴀ, ⴄⴐⴇⴑⴀ Ⴖⴋⴄⴐⴇⴑⴀ ⴂⴀⴕⴄⴁ, ⴑⴀⴋⴜⴋⴈⴃⴈⴇⴀ ⴕⴄⴁⴈⴇⴀ, ⴋⴀⴋⴀⴑⴀ ⴓⴘⴍⴁⴄⴊⴑⴀ, ⴃⴀ ⴛⴄⴑⴀ ⴘⴍⴁⴈⴊⴑⴀ ⴋⴈⴑⴂⴀⴌ, ⴃⴀ ⴑⴓⴊⴑⴀ ⴂⴀⴋⴍⴑⴐⴓⴊⴑⴀ ⴋⴀⴐⴒⴈⴅⴑⴀ ⴀⴐⴑⴄⴁⴈⴇⴀ.<br />ⴀⴜ ⴃⴀ...</p>
<p>ⴘⴄⴌⴂⴀⴌ ⴋⴈⴈⴖⴍ ⴙⴄⴋⴈ, ⴘⴄⴋⴍⴕⴋⴄⴃⴋⴀⴌ ⴇⴁⴄ ⴓⴞⴐⴜⴌⴄⴊⴍ ⴕⴀⴊⴜⴓⴊⴍ ⴃⴀ ⴃⴄⴃⴀⴍ ⴐⴍⴋⴄⴊⴋⴀⴌ ⴘⴄⴠⴕⴋⴌⴀ ⴑⴀⴓⴉⴓⴌⴄⴌⴈ, ⴃⴀ ⴘⴄⴀⴗⴍ Ⴖⴋⴐⴇⴀⴄⴁⴀ, ⴁⴓⴌⴄⴁⴀⴑⴀ ⴉⴀⴚⴇⴀⴑⴀ.</p>
<div class="rdc">ⴂⴀⴊⴍⴁⴀ ⴅ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴖⴀⴃ-ⴅⴠⴗⴀⴅ ⴋⴄ ⴑⴈⴖⴐⴋⴈⴇⴀ ⴂⴓⴊⴈⴑⴀⴢⴇⴀ ⴋⴍⴜⴗⴀⴊⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴀ, ⴃⴀ ⴈⴑⴋⴈⴌⴀ ⴙⴄⴋⴈ ⴟⴍⴍⴟⴞⴄⴇⴈⴇ ⴕⴅⴄⴑⴉⴌⴄⴊⴈⴇ, ⴃⴀ ⴂⴀⴌⴞⴐⴜⴌⴈⴑⴀⴂⴀⴌ ⴈⴞⴑⴌⴀ ⴚⴞⴍⴅⴐⴄⴁⴀ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴖⴄⴊⴅⴀⴇⴀ ⴙⴄⴋⴇⴀ ⴚⴍⴃⴅⴀⴇⴀ, ⴋⴄⴓⴔⴡⴍ, ⴋⴄⴜⴀⴋⴓⴊⴈⴑⴀ ⴆⴖⴅⴈⴑⴀⴄⴁⴐ 
ⴀⴖⴛⴐⴓⴊⴈ, ⴃⴀⴋⴔⴀⴐⴀⴅⴑ ⴋⴄⴗⴅⴑⴄⴓⴊⴀⴃ ⴃⴀ ⴃⴀⴋⴌⴇⴕⴀⴋⴑ, ⴅⴈⴇⴀⴐ ⴈⴂⴈ ⴄⴂⴅⴈⴎⴒⴈⴑⴀ ⴑⴀⴋⴃⴂⴍⴋⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴂⴓⴊⴈⴑⴞⴋⴍ ⴜⴈⴌⴀⴀⴖⴐⴙⴄⴅⴀ, ⴑⴓⴊⴍ, ⴋⴍⴈⴂⴄ ⴈⴑⴐⴀⴄⴊⴇⴄⴁⴐ, ⴃⴀ ⴋⴀⴌⴀⴌⴀⴑⴀ 
ⴋⴈⴑ ⴑⴀⴖⴋⴐⴇⴍⴑⴀ, ⴀⴖⴈⴐⴙⴈⴄ ⴂⴄⴋⴍⴇⴋⴍⴗⴅⴀⴐⴄ ⴋⴀⴛⴖⴐⴈⴅ-ⴞⴋⴄⴅⴀⴢ ⴅⴌⴄⴁⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴀⴌⴀⴌⴄⴊⴇⴀ ⴟⴓⴐⴖⴋⴓⴊⴌⴈ, ⴑⴓⴊⴍ ⴙⴄⴋⴍ, ⴓⴋⴄⴒⴄⴑ ⴘⴄⴈⴗⴓⴀⴐⴄⴌ ⴘⴄⴌ, ⴅⴈⴃⴐⴄ ⴜⴗⴀⴐⴍ ⴉⴊⴃⴈⴑⴀ, ⴐⴍⴋⴊⴈⴑⴀⴂⴀⴌ ⴑⴈⴁⴐⴛⴌⴈⴑⴀ ⴒⴀⴉⴓⴉⴈ ⴋⴃⴈⴃⴐⴀⴃ ⴠⴑⴃⴈⴑ ⴖⴋⴐⴇⴈⴑⴋⴄⴒⴗⴅⴄⴊⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴄⴘⴅⴇⴀ ⴞⴍⴐⴚⴌⴈ, ⴑⴈⴀⴅⴌⴈ ⴃⴀ ⴝⴀⴋⴀⴃⴌⴈ ⴋⴄⴂⴅⴈⴎⴒⴄⴊⴄⴁⴐⴌⴈ ⴥ ⴑⴓⴊⴍ, ⴆⴄⴚⴈⴑⴀⴇⴀ ⴋⴀⴇⴂⴀⴌ ⴀⴖⴈⴐⴙⴈⴄⴌ, ⴅⴈⴇⴀⴐⴚⴀ ⴓⴂⴓⴊⴈⴑⴞⴋⴍⴋⴀⴌ ⴄⴐⴋⴀⴌ ⴎⴈⴐⴅⴄⴊ ⴓⴃⴀⴁⴌⴍⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴍⴃⴄⴑ, ⴋⴍⴑⴄ ⴋⴑⴀⴞⴓⴐⴋⴀⴌ ⴘⴄⴌⴋⴀⴌ, ⴉⴅⴄⴐⴇⴞⴈ ⴠⴑⴚⴀ ⴉⴊⴃⴄⴑⴀ, ⴚⴞⴍⴅⴄⴊⴑⴋⴗⴍⴔⴄⴊⴍ ⴜⴋⴈⴃⴀ ⴂⴅⴄⴐⴃⴈ ⴘⴄⴌⴈ ⴂⴀⴋⴍⴑⴀⴞⴀ ⴜⴈⴌⴀⴑⴜⴀⴐ, ⴐⴍⴋⴊⴈⴑⴀⴂⴀⴌ ⴅⴑⴅⴀⴋⴇ, Ⴕⴐⴈⴑⴒⴄ, ⴓⴞⴐⴜⴌⴄⴊⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴈⴋⴑⴒⴍⴅⴐⴄ ⴘⴄⴌ, ⴑⴓⴊⴍ, ⴃⴀ ⴂⴀⴌⴈⴞⴈⴊⴄ, ⴅⴈⴇⴀⴐⴚⴀ ⴈⴑⴓ ⴌⴀⴅⴄⴑⴋⴀⴌ ⴕⴅⴄⴗⴀⴌⴀ ⴀⴖⴇⴕⴋⴈⴑⴀ, ⴃⴀ ⴋⴀⴑ ⴘⴈⴌⴀ ⴋⴍⴈⴂⴄ ⴑⴟⴓⴊⴈⴄⴐⴄⴁⴈⴇ ⴑⴀⴜⴀⴃⴄⴊⴈ ⴋⴉⴅⴈⴃⴐⴍⴁⴀ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀ ⴅⴀⴐ ⴑⴐⴓⴊⴈ, ⴂⴀⴌⴓⴗⴍⴔⴄⴊⴈ, ⴂⴀⴌⴗⴍⴔⴈⴊⴈ ⴎⴈⴐⴄⴁⴈⴇⴀ ⴃⴀ ⴄⴐⴇⴍⴁⴀ ⴅⴀⴐ ⴋⴄ ⴁⴓⴌⴄⴁⴈⴇ ⴘⴄⴗⴍⴔⴈⴊⴈ, ⴞⴋⴍⴁⴑ ⴋⴀⴋⴀ ⴃⴀ ⴛⴄ ⴃⴀ ⴑⴓⴊⴈ Ⴖⴋⴄⴐⴇⴋⴇⴀⴅⴀⴐⴈ.<br />ⴀⴜ ⴃⴀ...</p>
<p>ⴖⴋⴄⴐⴇⴈ ⴂⴅⴈⴘⴅⴀ ⴑⴀⴘⴍⴋⴀⴌ ⴘⴄⴌⴋⴀⴌ, ⴑⴛⴀⴊⴍ, ⴞⴀⴒⴈⴇⴀ ⴉⴀⴚⴍⴁⴐⴈⴅⴈⴇⴀ, ⴐⴍⴋⴄⴊⴑⴀ, ⴅⴈⴇⴀⴐⴚⴀ ⴋⴈⴆⴄⴆⴑⴀ ⴗⴍⴅⴄⴊⴇⴀⴑⴀ, ⴚⴞⴍⴅⴐⴄⴁⴀⴃ ⴙⴅⴄⴌⴃⴀ ⴄⴅⴄⴃⴐⴄ Ⴖⴋⴐⴇⴈⴑⴋⴘⴍⴁⴄⴊⴍ.</p>
<div class="rdc">ⴉⴍⴌⴃⴀⴉⴈ</div>
<p>ⴑⴓⴊⴍ ⴙⴄⴋⴍ, ⴑⴓⴊⴍ ⴙⴄⴋⴍ, ⴀⴖⴑⴃⴄⴂ, ⴐⴀⴑⴀ ⴂⴛⴈⴌⴀⴅⴑ: ⴀⴖⴑⴀⴑⴐⴓⴊⴈ ⴋⴍⴀⴞⴊⴄⴁⴓⴊ-ⴀⴐⴑ, ⴃⴀ ⴂⴄⴂⴓⴊⴅⴄⴁⴈⴑ  ⴀⴖⴘⴔⴍⴇⴌⴄⴁⴀ. ⴂⴀⴌⴈⴖⴅⴈⴛⴄ, ⴐⴀⴇⴀ ⴘⴄⴂⴈⴜⴗⴀⴊⴍⴑ ⴘⴄⴌ Ⴕⴐⴈⴑⴒⴄⴋⴀⴌ Ⴖⴋⴄⴐⴇⴋⴀⴌ, ⴐⴍⴋⴄⴊⴈ ⴗⴍⴅⴄⴊⴂⴀⴌ ⴀⴐⴑ ⴃⴀ ⴗⴍⴅⴄⴊⴑⴀⴅⴄ ⴀⴖⴀⴅⴑⴄⴁⴑ.</p>
<div class="rdc">ⴂⴀⴊⴍⴁⴀ ⴆ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴅⴑⴚⴍⴃⴄⴇ ⴃⴀ ⴓⴑⴟⴓⴊⴍ-ⴅⴈⴕⴋⴌⴄⴌⴈⴇ ⴃⴀ ⴑⴈⴚⴐⴓⴅⴄ ⴅⴠⴗⴀⴅⴇ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴀⴐⴀ ⴃⴀⴅⴈⴋⴀⴐⴞⴄⴇ, ⴃⴀ ⴀⴐⴚⴀ ⴅⴠⴗⴀⴅⴇ ⴋⴄⴓⴔⴡⴍ, ⴅⴈⴇⴀⴐ ⴈⴂⴈ ⴘⴄⴌ ⴋⴀⴋⴚⴄⴌ ⴙⴅⴄⴌ: ⴂⴀⴐⴌⴀ ⴌⴓ ⴋⴈⴋⴚⴄⴋ ⴙⴅⴄⴌ ⴑⴐⴓⴊⴈⴀⴃ, ⴋⴀⴖⴀⴊⴍ ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴖⴄⴁⴀⴑⴀ ⴉⴈⴃⴍⴁⴌⴈⴑⴀⴑⴀ ⴘⴄⴠⴞⴀⴐⴄⴑ ⴐⴀ ⴈⴂⴈ ⴆⴅⴀⴐⴀⴉⴇⴀ ⴋⴀⴇ, ⴋⴞⴍⴊⴍⴃ ⴘⴄⴞⴄⴁⴈⴑⴀⴇⴣⴑ ⴍⴃⴄⴌ ⴐⴈⴑⴞⴓⴊ ⴈⴕⴋⴌⴀ ⴍⴆⴀⴌ, ⴀⴐⴀⴋⴄⴃ ⴑⴈⴊⴀⴖⴈⴑⴀⴂⴀⴌ ⴋⴈⴑⴈⴑⴀ ⴊⴒⴍⴊⴅⴈⴊⴈ, ⴑⴓⴊⴍ, ⴑⴀⴖⴋⴐⴇⴍⴇⴀ ⴘⴄⴄⴞⴄⴁⴍⴃⴄ ⴘⴈⴘⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴁⴄⴑⴀⴊⴍⴋ ⴂⴀⴑⴋⴈⴄⴑ ⴑⴓⴊⴍ, ⴇⴓ ⴅⴈⴇⴀⴐ ⴁⴐⴛⴍⴊ ⴈⴕⴋⴌⴀ ⴁⴓⴌⴄⴁⴈⴑⴀ ⴃⴀ ⴓⴜⴗⴌⴈ ⴑⴀⴕⴋⴄⴌⴈ ⴋⴈⴑⴌⴈ ⴁⴈⴊⴜⴌⴈ, ⴅⴈⴇⴀⴐ ⴑⴀⴜⴍⴊⴈ ⴋⴀⴋⴈⴑⴀ ⴘⴄⴀⴂⴈⴌⴀ ⴋⴀⴌ, ⴞⴍⴊⴍ ⴘⴄⴌ ⴋⴍⴈⴛⴓⴊⴄⴌ ⴓⴘⴅⴄⴐⴌⴈ ⴋⴈⴑⴌⴈ ⴃⴀ ⴓⴑⴟⴓⴊⴍⴌⴈ ⴑⴊⴅⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴇⴀⴅⴐⴄⴁⴐⴈⴅⴈ ⴎⴀⴒⴈⴅⴈ ⴘⴄⴌⴈ ⴃⴀⴀⴋⴍⴌⴄ, ⴑⴓⴊⴍ, ⴞⴍⴐⴚⴇⴀ ⴘⴄⴌⴇⴀ, ⴐⴀⴋⴄⴇⴓ ⴑⴞⴅⴀⴃ ⴀⴕⴈⴒⴍⴔⴄⴊⴀⴃ ⴠⴎⴍⴅⴄ ⴋⴒⴄⴐⴈ ⴃⴀ ⴄⴐⴙⴃⴈ ⴆⴐⴀⴞⴅⴀⴇⴀ ⴋⴈⴑⴇⴀ, ⴀⴐⴀⴋⴄⴃ ⴃⴀⴞⴑⴌⴀ ⴈⴂⴈ ⴇⴀⴅⴀⴃⴋⴀⴌ Ⴕⴐⴈⴑⴒⴄⴋⴀⴌ, ⴐⴀⴇⴀ ⴜⴗⴀⴊⴍⴁⴈⴇ ⴂⴀⴚⴞⴍⴅⴌⴍⴑ ⴘⴄⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴀⴉⴅⴈⴐⴅⴄⴊⴋⴀⴌ ⴁⴐⴛⴄⴌⴋⴀⴌ ⴑⴍⴊⴍⴋⴍⴌ, ⴅⴐⴚⴄⴊⴋⴀⴌ ⴔⴐⴈⴀⴃ ⴑⴈⴁⴐⴛⴌⴈⴑⴀ ⴋⴀⴃⴊⴈⴇⴀ, ⴜⴈⴌⴀⴘⴄ Ⴖⴋⴐⴇⴈⴑⴀ ⴍⴃⴄⴑⴋⴄ ⴕⴋⴌⴀ ⴁⴍⴐⴍⴒⴈ ⴃⴀ ⴂⴀⴌⴠⴑⴃⴂⴀ, ⴐⴍⴋⴊⴈⴑⴀ ⴘⴄⴋⴃⴂⴍⴋⴑⴀ ⴋⴀⴑ ⴓⴘⴅⴄⴐⴑⴀ ⴚⴞⴍⴅⴐⴄⴁⴀⴑⴀ ⴄⴋⴑⴂⴀⴅⴑⴀ, ⴑⴓⴊⴍ, ⴃⴀⴞⴑⴌⴈⴊⴈ ⴕⴚⴄⴅⴀ ⴘⴄⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴄⴋⴍⴇⴀⴂⴀⴌ ⴃⴀⴋⴍⴌⴄⴁⴓⴊⴈ ⴃⴀ ⴅⴌⴄⴁⴀⴇⴀⴂⴀⴌ ⴋⴜⴀⴐⴄⴃ ⴒⴗⴅⴄⴕⴋⴌⴈⴊⴈ, ⴥ ⴋⴄ, ⴒⴐⴔⴈⴀⴊⴈ ⴑⴈⴁⴐⴛⴌⴈⴑⴀ, ⴒⴐⴔⴈⴀⴊ ⴈⴕⴋⴌⴀ ⴋⴄⴛⴀⴅⴇⴀ ⴃⴀ ⴓⴚⴞⴍ Ⴖⴋⴐⴇⴈⴑⴀⴂⴀⴌ; ⴑⴓⴊⴍ, ⴐⴍⴋⴊⴈⴑⴀ ⴘⴄⴌ ⴋⴈⴄⴋⴑⴂⴀⴅⴑⴄ ⴂⴍⴌⴄⴁⴈⴇⴀ ⴋⴄⴃⴂⴀⴐⴑⴀ ⴁⴈⴊⴜⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴐⴍⴁⴍⴀⴋⴈⴑ ⴋⴑⴂⴀⴅⴑⴀⴃ ⴋⴀⴋⴓⴊⴌⴈ ⴂⴀⴌⴆⴐⴀⴞⴅⴀⴌⴈ ⴘⴄⴓⴐⴀⴚⴞ-ⴠⴗⴅⴄⴌ, ⴞⴍⴊⴍ ⴁⴍⴐⴍⴒⴈⴑⴀ ⴋⴈⴑ ⴋⴍⴌⴈⴑⴀ ⴈⴄⴐⴍⴁⴍⴀⴋⴈⴑⴄⴁⴐ ⴂⴀⴌⴃⴂⴍⴋⴈⴊ-ⴈⴕⴋⴄⴌ, ⴥ ⴑⴓⴊⴍ. ⴄⴅⴊⴒⴍⴃⴄ ⴋⴑⴂⴀⴅⴑⴄⴁⴀⴑⴀ ⴋⴀⴇⴑⴀ ⴃⴀ ⴠⴞⴋⴍⴁⴃⴈ: ⴅⴑⴚⴍⴃⴄ, ⴘⴄⴋⴈⴌⴃⴄⴅ Ⴖⴋⴄⴐⴇⴍ.<br />ⴃⴈⴃⴄⴁⴀ...</p>
<p>ⴋⴀⴐⴒⴈⴅⴈ ⴃⴀ ⴂⴀⴌⴓⴗⴍⴔⴄⴊⴈ, ⴇⴀⴌⴀⴀⴐⴑⴀⴃ ⴇⴀⴗⴅⴀⴌⴈⴑⴚⴄⴋⴓⴊⴈ, ⴕⴄⴁⴓⴊⴈ ⴜⴋⴈⴃⴀⴇⴀ ⴋⴈⴄⴐ, ⴌⴀⴇⴄⴊⴈ ⴃⴀ ⴌⴀⴇⴄⴊⴌⴈ. ⴑⴀⴋ-ⴜⴋⴈⴃⴀ ⴑⴀⴋⴄⴁⴀ Ⴖⴋⴄⴐⴇⴈ, ⴚⴞⴍⴅⴄⴊⴈ ⴃⴀ ⴚⴞⴍⴅⴄⴊⴌⴈ, ⴀⴃⴈⴃⴄⴌ ⴑⴓⴊⴍ ⴃⴀ ⴄⴐⴇⴖⴋⴐⴇⴀⴄⴁⴀⴃ ⴠⴋⴍⴌⴄ.<br />ⴀⴜ ⴃⴀ...</p>
<p>ⴂⴈⴂⴀⴊⴍⴁⴇ ⴘⴄⴌ, ⴇⴀⴗⴅⴀⴌⴈⴑ-ⴂⴚⴄⴋⴇ ⴘⴄⴌ ⴃⴀ ⴂⴀⴉⴓⴐⴇⴞⴄⴅⴇ ⴘⴄⴌ, Ⴖⴋⴐⴇⴈⴑⴀ ⴃⴄⴃⴀⴍ, ⴐⴀⴋⴄⴇⴓ ⴄⴐⴇⴈ ⴜⴋⴈⴃⴈⴑⴀ ⴑⴀⴋⴄⴁⴈⴑⴀ ⴠⴘⴄⴅ Ⴕⴐⴈⴑⴒⴄ, Ⴖⴋⴄⴐⴇⴈ ⴑⴐⴓⴊⴈ, ⴝⴄⴘⴋⴀⴐⴈⴒⴈ ⴃⴀ ⴘⴄⴌ ⴂⴀⴌⴋⴈⴞⴅⴄⴌ ⴙⴅⴄⴌ ⴕⴅⴄⴗⴌⴈⴑⴀⴇⴀ ⴘⴄⴑⴀⴅⴀⴊⴌⴈ ⴚⴀⴇⴀⴌⴈ.</p>
<div class="rdc">ⴂⴀⴊⴍⴁⴀ ⴡ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴐⴍⴋⴄⴊⴑⴀ ⴛⴀⴊⴌⴈ ⴚⴀⴇⴀⴌⴈ ⴀⴕⴄⴁⴄⴌ, ⴃⴀ ⴑⴛⴐⴜⴈⴀⴌ ⴋⴈⴑⴂⴀⴌ ⴕⴄⴐⴓⴁⴈⴋ ⴑⴄⴐⴀⴔⴈⴋⴌⴈ, ⴗⴍⴅⴄⴊⴈ ⴀⴖⴂⴄⴁⴓⴊⴈ ⴗⴍⴅⴊⴈⴇ ⴑⴓⴊⴈⴇⴓⴐⴇ ⴑⴛⴌⴍⴁⴃⴈⴇ, ⴃⴀ ⴓⴔⴐⴍⴑⴀⴃ ⴀⴋⴀⴖⴊⴄⴁⴃⴈⴇ ⴋⴀⴑ ⴓⴉⴓⴌⴈⴑⴀⴋⴃⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴍⴆⴈⴀⴑ ⴋⴈⴋⴑⴂⴀⴅⴑⴄⴁⴈⴇⴀ, ⴥ ⴑⴓⴊⴍ, ⴋⴐⴙⴍⴁⴊ ⴂⴀⴕⴅⴑ: ⴘⴄⴌ ⴘⴍⴐⴈⴑ ⴉⴄⴇⴐⴍⴅⴀⴌⴄⴁⴀⴚⴀ ⴋⴈⴑⴈ, ⴁⴈⴊⴜⴇⴀ ⴑⴀⴕⴋⴄⴇⴀ ⴜⴓⴐⴇⴈⴇⴀ ⴃⴀ ⴓⴑⴟⴓⴊⴍⴇⴀ ⴕⴋⴌⴈⴇⴀ: ⴃⴀⴓⴒⴄⴅⴄⴌ ⴄⴑⴄⴌⴈ ⴃⴀ ⴘⴄⴈⴒⴉⴁⴄ ⴑⴈⴌⴀⴌⴓⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴑⴋⴈⴄⴑ ⴌⴈⴌⴄⴅⴄⴊⴇⴀ, ⴘⴄⴅⴐⴃⴍⴋⴀ Ⴖⴋⴐⴇⴈⴑⴀ, ⴛⴀⴛⴈⴇⴀ ⴃⴀ ⴌⴀⴚⴐⴈⴇⴀ, ⴑⴓⴊⴍ, ⴐⴍⴋⴄⴊⴇⴀ ⴀⴐⴀ ⴠⴁⴀⴛⴀⴅ, ⴀⴐⴀⴋⴄⴃ ⴂⴀⴋⴍⴑⴙⴌⴃⴄⴁⴈ ⴓⴛⴅⴈⴐⴄⴑ ⴗⴍⴅⴄⴊⴇⴀⴅⴄ, ⴎⴈⴐⴅⴄⴊⴇⴀ ⴃⴀ ⴘⴄⴋⴃⴂⴍⴋⴇⴀ ⴑⴟⴓⴊⴈⴑⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴜⴅⴈⴐⴈⴑⴀ ⴟⴓⴐⴖⴋⴓⴊⴑⴀ ⴘⴈⴌⴀ ⴂⴀⴑⴋⴈⴄⴑ, ⴑⴓⴊⴍ, ⴑⴈⴍⴌⴈⴑⴀⴇⴣⴑ ⴈⴄⴐⴄⴋⴈⴀ ⴂⴍⴃⴄⴁⴈⴑⴀ ⴋⴇⴞⴆⴅⴄⴊⴀⴃ ⴃⴀ ⴚⴐⴄⴋⴊⴇⴀ ⴋⴄⴛⴈⴄⴁⴊⴀⴃ: ⴋⴈⴄⴋⴑⴂⴀⴅⴑⴄ ⴒⴈⴐⴈⴊⴈⴇ ⴚⴞⴍⴅⴐⴄⴁⴀⴑⴀ ⴋⴈⴑⴑⴀ ⴃⴀ ⴑⴚⴞⴍⴅⴌⴃⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴍⴌⴀ ⴇⴀⴐⴘⴄⴃ ⴈⴅⴊⴒⴍⴃⴀ, ⴐⴀⴋⴄⴇⴓ ⴅⴈⴇⴀⴐⴚⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴋⴀⴌ ⴓⴜⴗⴍⴃⴀ ⴌⴈⴌⴄⴅⴄⴊⴇⴀ ⴋⴍⴕⴚⴄⴅⴀ ⴃⴀ Ⴖⴋⴐⴇⴈⴑⴀ ⴋⴍⴜⴗⴀⴊⴄⴁⴀ, ⴃⴀ ⴇⴕⴋⴓⴊⴇⴀ ⴋⴀⴇ ⴇⴣⴑⴇⴀ ⴀⴐⴀ ⴂⴀⴌⴚⴐⴓⴄⴁⴀⴃ ⴈⴖⴜⴅⴈⴃⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴌⴈⴄⴊ ⴋⴖⴅⴈⴋⴄⴑⴀ ⴘⴈⴌⴀ ⴂⴀⴑⴋⴈⴄⴑ, ⴅⴈⴇⴀⴐ ⴃⴀⴓⴗⴅⴌⴀ, ⴑⴓⴊⴍ, ⴎⴈⴐⴌⴈ ⴋⴞⴄⴚⴇⴀⴌⴈ ⴃⴀ ⴓⴜⴗⴈ, ⴅⴈⴇⴀⴐ ⴗⴐⴋⴀⴇⴀ ⴀⴆⴀⴐⴈⴄⴊⴇ, ⴀⴊⴈ ⴋⴛⴀⴔⴐⴈⴑⴀ ⴋⴈⴑ ⴚⴄⴚⴞⴊⴈⴑⴀ ⴃⴀⴘⴐⴈⴒⴄⴑ ⴑⴀⴐⴜⴋⴓⴌⴍⴄⴁⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴛⴅⴄⴊⴈⴑⴀ ⴀⴖⴇⴕⴋⴈⴑⴀⴌⴈ ⴗⴍⴅⴄⴊⴌⴈⴅⴄ ⴑⴀⴞⴄⴃ ⴋⴍⴂⴀⴐⴇⴅⴄⴌ, ⴑⴓⴊⴍ, ⴐⴀⴇⴀ ⴄⴋⴑⴂⴀⴅⴑⴍ ⴋⴀⴐⴇⴀⴊⴇⴀ ⴑⴀⴕⴄⴁⴄⴊⴑⴀ ⴑⴀⴕⴋⴄⴑⴀ ⴃⴀ ⴄⴅⴊⴒⴍⴃⴄ ⴞⴄⴌⴄⴘⴑⴀ ⴋⴀⴑ ⴃⴀ ⴁⴈⴊⴜⴑⴀ ⴚⴍⴃⴅⴀⴑⴀ ⴓⴉⴄⴇⴓⴐⴑⴀ.<br />ⴃⴈⴃⴄⴁⴀ...</p>
<p>ⴖⴋⴄⴐⴇⴍ ⴋⴀⴋⴀⴍ ⴃⴀ ⴇⴀⴌⴀⴖⴋⴄⴐⴇⴍ ⴛⴄⴍ ⴃⴀ ⴌⴓⴂⴄⴘⴈⴌⴈⴑⴋⴚⴄⴋⴄⴊⴍ ⴑⴓⴊⴍ ⴜⴐⴔⴄⴊⴍ; ⴓⴘⴍⴁⴄⴊⴍ ⴋⴀⴋⴀⴍ ⴃⴀ ⴘⴍⴁⴈⴊⴍ ⴑⴈⴒⴗⴅⴀⴍ, ⴞⴍⴊⴍ ⴑⴓⴊⴍ ⴂⴀⴋⴍⴑⴐⴓⴊⴍ ⴑⴀⴋⴍⴁⴈⴇ ⴄⴐⴇⴍ, ⴋⴀⴚⴞⴍⴅⴌⴄ.<br />ⴀⴜ ⴃⴀ...</p>
<p>ⴑⴈⴑⴞⴊⴇⴀⴂⴀⴌ ⴘⴄⴌⴇⴀ ⴖⴄⴁⴓⴊⴈ ⴎⴍⴐⴔⴈⴐⴈ, ⴖⴋⴐⴇⴈⴅⴂⴅⴀⴋⴍⴅⴀⴌⴇⴀ ⴞⴍⴐⴚⴇⴀ ⴋⴄⴓⴔⴈⴑⴀⴇⴀ ⴋⴍⴈⴕⴑⴍⴅⴀ, ⴓⴞⴐⴜⴌⴄⴊⴍ, ⴑⴀⴘⴍⴑⴀ ⴘⴈⴌⴀ ⴘⴄⴌⴑⴀ, ⴀⴋⴈⴑⴇⴣⴑⴚⴀ ⴑⴀⴉⴓⴇⴐⴀⴃ Ⴖⴋⴐⴇⴈⴑⴋⴘⴍⴁⴊⴀⴃ ⴂⴕⴀⴃⴀⴂⴄⴁⴇ ⴘⴄⴌ.</p>
<div class="rdc">ⴂⴀⴊⴍⴁⴀ ⴇ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴓⴇⴄⴑⴊⴍⴃ ⴋⴈⴃⴂⴍⴋⴈⴊⴈ ⴘⴍⴁⴑ ⴆⴄⴑⴇⴀ ⴇⴀⴐⴂⴋⴀⴌⴄⴁⴈⴑⴀ, ⴓⴋⴀⴋⴍⴃ ⴃⴄⴃⴀ ⴋⴓⴚⴊⴀⴃ-ⴈⴖⴄⴁⴑ ⴓⴞⴐⴜⴌⴄⴊⴀⴃ, ⴐⴀⴋⴄⴇⴓ Ⴖⴋⴐⴇⴈⴑⴀ ⴘⴍⴁⴀ ⴑⴚⴅⴀⴊⴄⴁⴑ ⴁⴓⴌⴄⴁⴈⴑⴀ ⴜⴄⴑⴇⴀ. ⴀⴋⴈⴑⴇⴣⴑ ⴘⴄⴌ ⴗⴍⴅⴄⴊⴌⴈ ⴒⴍⴋⴌⴈ, Ⴖⴋⴐⴇⴈⴑⴀ ⴑⴛⴀⴊⴍ ⴃⴀ ⴃⴄⴃⴀⴍ, ⴃⴀⴓⴃⴓⴋⴄⴁⴊⴀⴃ ⴂⴀⴃⴈⴃⴄⴁⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴐⴈⴑⴒⴄ ⴂⴀⴌⴈⴚⴃⴄⴁⴍⴃⴀ, ⴞⴍⴊⴍ ⴄⴘⴋⴀⴉⴈ ⴂⴀⴌⴑⴚⴃⴈⴃⴀ: ⴕⴅⴀⴇⴀ ⴐⴕⴓⴀ ⴋⴀⴑ, ⴐⴀⴇⴀ ⴎⴓⴐⴀⴃ ⴘⴄⴑⴚⴓⴀⴊⴌⴄⴑ; ⴋⴇⴀⴃ ⴀⴖⴈⴗⴓⴀⴌⴀ ⴈⴂⴈ ⴞⴈⴊⴅⴀⴃ ⴜⴀⴋⴑⴀ ⴘⴈⴌⴀ ⴄⴐⴇⴑⴀ ⴋⴄⴔⴍⴁⴀⴇⴀ ⴕⴅⴄⴗⴀⴌⴈⴑⴀⴇⴀ; ⴑⴛⴐⴜⴍⴃⴄ ⴑⴓⴊⴍ ⴃⴀ ⴋⴀⴐⴀⴃⴈⴑ ⴋⴖⴅⴈⴛⴄⴐⴄ, ⴘⴄⴋⴜⴄ-ⴈⴗⴍⴔⴃ Ⴖⴋⴄⴐⴇⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴅⴐⴈⴒⴋⴀⴌ ⴓⴃⴀⴁⴌⴍⴑⴀⴋⴀⴌ, ⴤⴋⴀⴋⴀⴌ ⴖⴀⴖⴀⴃⴄⴁⴈⴑⴀⴋⴀⴌ, Ⴕⴐⴈⴑⴒⴄⴑ ⴑⴀⴌⴇⴄⴊⴋⴀⴌ, ⴠⴕⴀⴃⴀⴂⴀ ⴑⴈⴌⴀⴌⴓⴊⴈ, ⴞⴍⴊⴍ ⴈⴐⴍⴃⴈ ⴓⴖⴋⴐⴇⴍ ⴈⴕⴋⴌⴀ ⴈⴐⴍⴃⴈⴀⴑⴇⴀⴌⴀ; ⴈⴞⴈⴊⴄ ⴓⴁⴀⴃⴐⴓⴉⴍ ⴑⴓⴊⴍ ⴃⴀ ⴌⴓ ⴃⴀⴄⴚⴄⴋⴈ ⴘⴄⴌⴚⴀ, ⴀⴐⴀⴋⴄⴃ ⴘⴄⴈⴒⴉⴁⴄ ⴋⴍⴕⴚⴄⴅⴀⴢ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴃⴀⴁⴌⴍ ⴃⴀⴈⴋⴉⴅⴈⴃⴐⴀ ⴋⴀⴃⴊⴈⴑⴀ ⴜⴈⴌⴀⴋⴍⴐⴁⴄⴃⴋⴀⴌ ⴃⴀ ⴑⴀⴋⴀⴐⴈⴀ ⴠⴓⴐⴈⴀⴑⴒⴀⴌⴈⴑⴀ-ⴇⴀⴌⴀ ⴘⴄⴋⴍⴉⴐⴁⴄⴁⴍⴃⴄⴑ ⴋⴈⴑⴃⴀ, ⴃⴀ ⴄⴑⴐⴄⴇ ⴀⴖⴓⴀⴐⴄⴁⴃⴄⴑ ⴚⴍⴃⴅⴀⴇⴀ ⴃⴀ 
ⴌⴀⴇⴄⴊⴑⴈⴖⴄⴁⴃⴄⴑ, ⴀⴐⴀⴋⴄⴃ ⴘⴄⴌ, ⴑⴓⴊⴍ ⴙⴄⴋⴍ, ⴀⴐⴀ ⴍⴃⴄⴑ ⴋⴈⴄⴋⴑⴂⴀⴅⴑⴄ ⴋⴀⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴍⴐⴜⴈⴊⴈ ⴜⴋⴈⴃⴀ ⴀⴐⴑ ⴃⴀ ⴑⴀⴜⴍⴊⴈ ⴘⴄⴓⴂⴈⴌⴄⴁⴄⴊ, ⴐⴀⴋⴄⴇⴓ Ⴕⴐⴈⴑⴒⴄ ⴍⴐ-ⴂⴆⴈⴑ ⴀⴉⴓⴐⴇⴞⴀ ⴈⴂⴈ, ⴞⴍⴐⴚⴈⴇⴀ ⴐⴀ ⴈⴑⴄⴐⴀ ⴃⴀ ⴋⴈⴑⴐⴓⴊⴋⴀⴌ ⴕⴍⴐⴜⴈⴊⴑⴀ ⴋⴀⴑ ⴖⴅⴈⴌⴍⴃ ⴘⴄⴑⴚⴅⴀⴊⴀ ⴜⴗⴀⴊⴈ, ⴃⴀ ⴄⴑⴄ ⴎⴈⴐⴅⴄⴊ ⴌⴈⴘⴌⴀⴃ ⴀⴙⴅⴄⴌⴀ, ⴐⴀⴇⴀ ⴘⴄⴌⴚⴀ ⴘⴄⴂⴚⴅⴀⴊⴍⴑ ⴑⴓⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴖⴋⴖⴄⴁⴄⴊⴈ ⴚⴞⴄⴃⴐⴈⴑⴀ ⴂⴀⴌⴐⴖⴅⴄⴓⴊⴈ ⴘⴄⴀⴋⴒⴉⴈⴚⴀ, ⴞⴍⴊⴍ ⴝⴀⴁⴓⴉⴈ ⴋⴍⴋⴉⴅⴃⴀⴐⴈ ⴀⴖⴀⴃⴂⴈⴌⴀ, ⴛⴄ ⴕⴅⴐⴈⴅⴈⴑⴀ ⴃⴄⴃⴈⴑⴀ ⴃⴀ ⴉⴅⴀⴊⴀⴃ ⴀⴑⴈⴑⴇⴀⴅⴈⴑⴀ; ⴑⴀⴋⴀⴐⴈⴒⴄⴊⴑⴀ ⴐⴀ ⴄⴆⴐⴀⴞⴀ, ⴑⴓⴊⴈⴄⴐⴈ ⴋⴑⴀⴞⴓⴐⴄⴁⴀ ⴜⴈⴌⴀⴑⴜⴀⴐ ⴃⴀⴂⴈⴑⴀⴞⴀ, ⴑⴓⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴈⴃⴍⴅⴀⴌⴈ ⴂⴀⴌⴉⴓⴐⴌⴀ, ⴘⴄⴐⴀⴄⴞⴍ ⴔⴄⴑⴅⴑⴀ ⴋⴈⴑⴑⴀ; ⴃⴀ ⴉⴄⴇⴐⴍⴅⴀⴌⴌⴈ ⴂⴀⴌⴑⴜⴋⴈⴃⴌⴀ ⴃⴀ ⴖⴐⴄⴉⴈⴊⴌⴈ ⴃⴀ ⴁⴐⴋⴀⴌⴈ ⴂⴀⴌⴋⴀⴐⴇⴌⴀ ⴃⴀ ⴂⴀⴌⴀⴌⴀⴇⴊⴌⴀ; ⴞⴍⴊⴍ ⴗⴐⴓⴌⴈ ⴃⴀ ⴓⴒⴗⴅⴌⴈ ⴃⴀ ⴃⴀⴖⴍⴌⴄⴁⴓⴊⴌⴈ ⴑⴈⴒⴗⴅⴈⴇ ⴂⴀⴌⴉⴓⴐⴌⴀ Ⴓⴔⴀⴊⴋⴀⴌ, ⴐⴀⴇⴀ ⴘⴄⴌⴚⴀ ⴂⴀⴚⴞⴍⴅⴌⴍⴑ ⴑⴓⴊⴍ.<br />ⴃⴈⴃⴄⴁⴀ...</p>
<p>ⴋⴀⴋⴀⴑⴀ ⴇⴀⴗⴅⴀⴌⴈⴑ-ⴅⴑⴚⴄⴋⴇ, ⴛⴄⴑⴀ ⴓⴔⴐⴍⴑ ⴀⴖⴅⴀⴋⴀⴖⴊⴄⴁⴇ ⴃⴀ ⴑⴓⴊⴑⴀ ⴜⴐⴔⴄⴊⴑⴀ ⴑⴀⴐⴜⴋⴓⴌⴍⴄⴁⴈⴇ ⴅⴀⴕⴄⴁⴇ, ⴑⴀⴋⴍⴁⴀⴑⴀ ⴎⴈⴐⴄⴁⴈⴇ ⴃⴀ ⴄⴐⴇⴍⴁⴀⴑⴀ ⴀⴐⴑⴄⴁⴈⴇ, ⴅⴈⴇⴀⴐⴚⴀ ⴌⴀⴇⴄⴊⴑⴀ ⴃⴀ ⴌⴀⴇⴄⴊⴇⴀ ⴃⴀ ⴚⴞⴍⴅⴄⴊⴑⴀ ⴃⴀ ⴚⴞⴍⴅⴄⴊⴑⴋⴗⴍⴔⴄⴊⴑⴀ ⴗⴍⴅⴄⴊⴇⴀⴑⴀ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ Ⴖⴋⴐⴇⴈⴑⴋⴘⴍⴁⴄⴊⴍ, ⴃⴀⴈⴚⴄⴅ ⴕⴀⴊⴀⴕⴈ ⴘⴄⴌⴈ, ⴐⴍⴋⴄⴊⴈ ⴄⴑⴄ ⴘⴄⴌ ⴋⴈⴄⴐ ⴋⴄⴔⴍⴁⴑ ⴑⴀⴖⴋⴐⴇⴍⴃ; ⴘⴄⴌ ⴋⴈⴄⴐ ⴋⴍⴀⴕⴅⴑ ⴛⴀⴊⴈ ⴃⴀ ⴘⴄⴌ ⴋⴈⴄⴐⴅⴄ ⴑⴛⴊⴄⴅⴑ ⴋⴒⴄⴐⴇⴀ; ⴆⴄⴑⴇⴀ ⴄⴕⴋⴌⴄⴁⴈⴑ ⴂⴀⴌⴑⴀⴚⴃⴄⴊⴇⴀ, ⴋⴁⴐⴛⴍⴊⴇⴀ ⴂⴀⴐⴄ-ⴋⴈⴀⴕⴚⴄⴅⴑ ⴃⴀ ⴠⴋⴀⴐⴇⴄⴁⴑ ⴂⴀⴌⴑⴀⴂⴄⴁⴄⴊⴇⴀ ⴇⴣⴑⴇⴀ.</p>
<div class="rdc">ⴊⴍⴚⴅⴀ ⴀⴌⴃⴐⴄⴀⴑⴈ</div>
<p>ⴀⴌⴃⴐⴄⴀ ⴑⴀⴋ-ⴂⴆⴈⴑ ⴑⴀⴌⴀⴒⴐⴄⴊⴍ ⴋⴀⴋⴀⴍ, ⴋⴜⴗⴄⴋⴑⴍ ⴉⴐⴄⴒⴈⴑⴀⴍ, ⴙⴅⴄⴌⴇⴣⴑ ⴄⴅⴄⴃⴐⴄ, ⴐⴍⴋⴄⴊⴌⴈ ⴋⴞⴓⴐⴅⴀⴊⴄⴃ ⴂⴈⴂⴀⴊⴍⴁⴇ ⴘⴄⴌ, ⴐⴀⴇⴀ ⴅⴈⴞⴑⴌⴄⴇ ⴙⴅⴄⴌ ⴐⴈⴑⴞⴅⴈⴑⴀ, ⴈⴜⴐⴍⴄⴁⴈⴑⴀ ⴃⴀ ⴞⴐⴜⴌⴈⴊⴄⴁⴈⴑⴀ, ⴃⴀ ⴀⴓⴐⴀⴚⴞⴄⴊⴇⴀ ⴚⴍⴃⴅⴀⴇⴀⴂⴀⴌ, ⴐⴍⴋⴄⴊⴌⴈ ⴑⴀⴐⴜⴋⴓⴌⴍⴄⴁⴈⴇ ⴂⴞⴀⴃⴈⴇ ⴘⴄⴌ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
