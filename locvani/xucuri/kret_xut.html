<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (ხუთშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႣႨႣႨ ႩႠႬႭႬႨ ႠႬႣႰႨႠ ႩႰႤႲႤႪႨႱႠ⠕</div>
<h3 class="rdc">ႾႳႧႸႠႡႠႧႨ</h3>
<div class="pad-lc"><div class="rdc">ⴂⴀⴊⴍⴁⴀ ⴀ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴘⴄⴋⴜⴄ ⴃⴀ ⴋⴞⴑⴌⴄⴊ ⴃⴀ ⴋⴔⴀⴐⴅⴄⴊ ⴋⴄⴗⴀⴅ ⴋⴄ ⴋⴀⴚⴞⴍⴅⴀⴐⴄⴁⴀⴃ ⴙⴄⴋⴃⴀ, ⴄⴑⴄ Ⴖⴋⴄⴐⴇⴈ ⴙⴄⴋⴈ, ⴃⴀ ⴅⴀⴃⴈⴃⴍ ⴄⴑⴄ, Ⴓⴔⴀⴊⴈ ⴋⴀⴋⴈⴑⴀ ⴙⴄⴋⴈⴑⴀ, ⴃⴀ ⴀⴖⴅⴀⴋⴀⴖⴊⴍ, ⴐⴀⴋⴄⴇⴓ ⴃⴈⴃⴄⴁⴓⴊ ⴀⴐⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴖⴋⴐⴇⴈⴑⴀ ⴉⴐⴀⴅⴍ, ⴐⴍⴋⴄⴊⴋⴀⴌ ⴀⴖⴈⴞⴅⴄⴌ ⴚⴍⴃⴅⴀⴌⴈ ⴗⴍⴅⴄⴊⴇⴀⴌⴈ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴂⴈⴅⴐⴃⴄⴁⴈ, ⴈⴄⴑⴍ, ⴅⴑⴚⴍⴃⴄ ⴘⴄⴌⴃⴀⴋⴈ, ⴋⴈⴊⴞⴈⴌⴄ ⴋⴄ ⴃⴀ ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ, ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴌⴓ ⴘⴄⴞⴅⴀⴊ ⴑⴀⴑⴟⴄⴊⴑⴀ ⴙⴄⴋⴇⴀⴌⴀ, ⴐⴍⴋⴄⴊⴑⴀ ⴋⴀⴕⴅⴑ ⴑⴀⴕⴋⴄⴌⴈ ⴁⴍⴐⴍⴒⴌⴈ, ⴃⴀ ⴌⴓⴚⴀ ⴂⴀⴋⴍⴄⴛⴈⴄⴁ ⴑⴈⴒⴗⴅⴀⴇⴀ ⴙⴄⴋⴇⴀ, ⴀⴐⴀⴋⴄⴃ ⴜⴀⴐⴋⴀⴐⴇⴄⴌ ⴑⴊⴅⴀⴌⴈ ⴙⴄⴋⴌⴈ ⴑⴀⴞⴈⴄⴐⴄⴁⴈⴇⴀ ⴘⴄⴌⴈⴇⴀ, ⴃⴀ ⴘⴄⴓⴐⴀⴚⴞ-ⴠⴗⴅⴄⴌ ⴁⴍⴐⴍⴒⴌⴈ ⴑⴀⴕⴋⴄⴌⴈ ⴙⴄⴋⴌⴈ, ⴃⴀ ⴋⴀⴚⴞⴍⴅⴌⴄ ⴋⴄ, ⴗⴍⴅⴊⴀⴃⴛⴊⴄⴐⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴌⴀⴌⴓⴊⴈⴑⴀ ⴏⴀⴋⴑⴀ, ⴘⴄⴂⴈⴅⴐⴃⴄⴁⴈ ⴘⴄⴌ, ⴘⴄⴋⴍⴕⴋⴄⴃⴑⴀ ⴙⴄⴋⴑⴀ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴋⴃⴈⴃⴐⴄ ⴙⴄⴋⴈ, Ⴕⴐⴈⴑⴒⴄ, ⴓⴛⴖⴄⴁⴄⴁⴀⴑⴀ ⴘⴈⴌⴀ ⴜⴀⴐⴅⴀⴂⴄ, ⴃⴀ ⴍⴞⴄⴐ-ⴅⴈⴕⴋⴄⴌ ⴉⴄⴇⴈⴊⴇⴀ ⴌⴀⴗⴍⴔⴇⴀⴂⴀⴌ, ⴃⴀ ⴀⴜ ⴋⴍⴋⴗⴋⴀⴐⴈ ⴅⴞⴋⴍⴁ: ⴋⴀⴋⴀⴍ ⴋⴍⴜⴗⴀⴊⴄⴁⴀⴇⴀⴍ, ⴈⴑⴜⴐⴀⴔⴄ ⴃⴀ ⴋⴀⴚⴞⴍⴅⴌⴄ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴑⴀⴖⴋⴐⴇⴍⴈⴑⴀ Ⴕⴐⴈⴑⴒⴄⴑ ⴑⴟⴓⴊⴈⴑⴀ ⴋⴚⴌⴄⴁⴀⴌⴈ ⴋⴍⴈⴆⴈⴃⴄⴌ, ⴃⴀ ⴄⴑⴐⴄⴇ ⴞⴍⴐⴚⴈⴄⴊⴈ ⴂⴄⴋⴍⴅⴌⴄⴁⴀⴢ ⴃⴀⴓⴒⴄⴅⴄⴌ, ⴃⴀ ⴗⴍⴅⴄⴊⴌⴈ ⴑⴀⴇⴌⴍⴄⴁⴀⴌⴈ ⴉⴄⴇⴈⴊⴇⴀ ⴑⴀⴕⴋⴄⴇⴀⴌⴈ, ⴅⴈⴇⴀⴐⴚⴀ ⴋⴞⴍⴊⴍⴋⴀⴌ ⴜⴀⴐⴋⴀⴐⴇⴄⴌ.<br />ⴃⴈⴃⴄⴁⴀ...</p>
<p>ⴆⴄⴑⴇⴀⴀⴐⴑⴍ ⴑⴀⴋⴄⴁⴀⴍ, ⴄⴐⴇⴖⴋⴐⴇⴄⴁⴈⴇ ⴇⴀⴗⴅⴀⴌⴈⴑⴚⴄⴋⴓⴊⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴀⴜ ⴃⴀ...</p>
<p>ⴖⴋⴐⴇⴈⴑⴋⴘⴍⴁⴄⴊⴍ, ⴑⴀⴑⴍⴍ ⴗⴍⴅⴄⴊⴇⴀ ⴋⴂⴀⴊⴍⴁⴄⴊⴇⴀ ⴘⴄⴌⴇⴀⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.</p>
<div class="rdc">ⴂⴀⴊⴍⴁⴀ ⴁ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴈⴞⴈⴊⴄⴇ, ⴈⴞⴈⴊⴄⴇ, ⴐⴀⴋⴄⴇⴓ ⴋⴄ ⴅⴀⴐ ⴋⴄⴓⴔⴡ, ⴐⴍⴋⴄⴊⴋⴀⴌ ⴋⴈⴅⴄⴚ ⴋⴀⴌⴀⴌⴀ ⴃⴀ ⴜⴗⴀⴐⴍⴌⴈ ⴉⴊⴃⴈⴑⴀⴂⴀⴌ ⴜⴗⴀⴐⴍⴅⴗⴅⴄⴌ ⴓⴃⴀⴁⴌⴍⴑ ⴄⴐⴈⴑⴀⴇⴣⴑ ⴙⴄⴋⴈⴑⴀ, ⴋⴞⴍⴊⴍⴈⴇⴀ ⴛⴀⴊⴈⴇⴀ ⴃⴀ ⴋⴀⴐⴟⴓⴄⴌⴈⴇⴀ ⴙⴄⴋⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴉⴀⴚⴈ ⴋⴍⴅⴉⴀⴊ ⴙⴄⴋⴃⴀ ⴜⴗⴊⴓⴊⴄⴁⴀⴃ, ⴞⴍⴊⴍ ⴝⴀⴁⴓⴉⴈ - ⴑⴀⴂⴅⴄⴋⴄⴊⴀⴃ ⴙⴄⴋⴃⴀ, ⴞⴋⴍⴁⴃⴀ ⴂⴍⴃⴄⴁⴈⴇ ⴁⴈⴊⴜⴈ ⴊⴀⴋⴄⴕ: ⴞⴍⴊⴍ ⴘⴄⴌ ⴀⴐⴀ ⴑⴛⴐⴜⴈ ⴑⴓⴊⴍ, ⴐⴍⴋⴄⴊⴋⴀⴌ ⴞⴍⴐⴚⴌⴈ ⴂⴀⴌⴞⴐⴜⴌⴄⴌ ⴃⴀ ⴂⴍⴌⴄⴁⴀ ⴋⴄⴃⴂⴐⴍⴁⴈⴇ ⴘⴄⴂⴈⴌⴄⴁⴓⴊ-ⴠⴗⴀⴅ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴀⴊⴀⴕⴈⴑⴀ ⴤⴄⴊ-ⴠⴗⴀⴅ ⴘⴄⴌⴄⴁⴀⴃ, ⴥ ⴑⴓⴊⴍ ⴙⴄⴋⴍ, ⴃⴀ ⴀⴖⴋⴀⴐⴇⴄⴁⴀⴃ ⴂⴍⴃⴍⴊⴑⴀ ⴂⴓⴊⴈⴑ-ⴇⴕⴋⴀⴇⴀ ⴘⴄⴌⴇⴀⴑⴀ, ⴀⴐⴀ ⴇⴓⴋⴚⴀ Ⴖⴋⴄⴐⴇⴑⴀ ⴘⴄⴄⴛⴈⴌⴌⴄⴑ ⴆⴐⴀⴞⴅⴀⴌⴈ ⴃⴀ ⴃⴀⴄⴉⴅⴄⴇⴌⴄⴑ ⴋⴈⴜⴀⴃ ⴁⴍⴐⴍⴒⴌⴈ ⴖⴍⴌⴄⴌⴈ ⴘⴄⴌⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴥ, ⴅⴈⴇⴀⴐ ⴅⴄⴁⴀⴛⴅⴄ ⴎⴈⴐⴅⴄⴊⴑⴀ ⴊⴀⴋⴄⴕⴑ ⴋⴉⴅⴊⴄⴊⴍⴁⴈⴇⴀ ⴋⴈⴇ, ⴐⴀⴋⴄⴇⴓ ⴑⴓⴊⴈ - ⴅⴈⴇⴀⴐⴚⴀ ⴉⴀⴚⴈ, ⴃⴀ ⴂⴍⴌⴄⴁⴀ - ⴅⴈⴇⴀⴐⴚⴀ ⴝⴀⴁⴓⴉⴈ, ⴞⴍⴊⴍ ⴅⴈⴇⴀⴐⴚⴀ ⴛⴋⴈⴑⴀ ⴙⴄⴋⴈⴑⴀ ⴞⴍⴐⴚⴌⴈ ⴋⴍⴅⴉⴊⴄⴌ, ⴅⴈⴇⴀⴐⴚⴀ ⴉⴀⴄⴌ ⴋⴉⴅⴊⴄⴊⴋⴀⴌ, ⴂⴄⴋⴍⴇⴋⴍⴗⴅⴀⴐⴄⴁⴈⴇⴀ ⴃⴀ ⴓⴉⴐⴛⴀⴊⴅⴄⴊⴍⴁⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴜⴅⴈⴋⴀ ⴍⴃⴄⴑⴋⴄ, Ⴖⴋⴄⴐⴇⴋⴀⴌ Ⴓⴔⴊⴈⴑⴀ ⴋⴈⴄⴐ, ⴚⴄⴚⴞⴊⴈ ⴃⴀ ⴁⴈⴊⴜⴄⴁⴀⴇⴀⴇⴣⴑ ⴐⴈⴑⴞⴅⴈⴇ ⴃⴀⴑⴜⴅⴌⴀ ⴑⴍⴃⴍⴋⴌⴈ. ⴞⴍⴊⴍ ⴘⴄⴌ, ⴑⴓⴊⴍ, ⴚⴄⴚⴞⴊⴈ ⴂⴄⴄⴌⴈⴑⴀ ⴀⴖⴀⴂⴆⴄⴌ, ⴐⴍⴋⴄⴊⴑⴀ ⴘⴈⴌⴀ ⴂⴄⴂⴓⴊⴅⴄⴁⴈⴑ ⴃⴀⴜⴅⴀⴢ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴗⴊⴓⴊ ⴅⴀⴐ ⴃⴀ ⴂⴀⴌⴂⴋⴄⴐⴈⴊ, ⴐⴀⴋⴄⴇⴓ ⴂⴀⴌⴄⴜⴍⴌⴌⴄⴑ ⴀⴜ ⴈⴑⴀⴐⴌⴈ ⴁⴍⴐⴍⴒⴈⴑⴀⴌⴈ ⴑⴓⴊⴑⴀ ⴃⴀ ⴞⴍⴐⴚⴇⴀ ⴙⴄⴋⴇⴀ; ⴀⴠⴀ, ⴌⴀⴂⴅⴄⴋⴌⴈ ⴁⴐⴛⴅⴈⴊⴇⴀ ⴙⴄⴋⴇⴀⴌⴈ, ⴐⴍⴋⴄⴊⴇⴀⴇⴣⴑ ⴂⴈⴖⴀⴖⴀⴃⴄⴁ: ⴂⴀⴌⴠⴉⴓⴐⴌⴄⴌ ⴌⴄⴁⴑⴈⴇⴌⴈ ⴅⴌⴄⴁⴀⴌⴈ ⴙⴄⴋⴌⴈ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴂⴀⴌⴈⴎⴗⴐⴄⴌ ⴤⴄⴊⴌⴈ ⴘⴄⴌⴈ ⴑⴀⴞⴈⴄⴐⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴀ, ⴋⴀⴐⴈⴀⴋ, ⴐⴍⴋⴄⴊⴈ ⴃⴀⴌⴇⴕⴋⴓⴊ-ⴈⴗⴀⴅ ⴁⴍⴐⴍⴒⴑⴀ ⴋⴀⴑ ⴓⴔⴑⴉⴐⴓⴊⴑⴀ ⴖⴄⴊⴅⴈⴑⴀⴑⴀ, ⴃⴀ ⴈⴒⴗⴍⴃⴈ: ⴅⴈⴇⴀⴐⴚⴀ ⴎⴄⴒⴐⴄⴑ, ⴉⴀⴚⴇⴋⴍⴗⴅⴀⴐⴄ, ⴤⴄⴊⴈ ⴄⴂⴄ ⴘⴄⴌⴈ ⴑⴀⴖⴋⴐⴇⴍ ⴋⴈⴎⴗⴀⴐ, ⴐⴀⴇⴀ ⴅⴈⴞⴑⴌⴌⴄ ⴗⴍⴅⴄⴊⴇ჻ ⴅⴌⴄⴁⴀⴇⴀⴂⴀⴌ.<br />ⴃⴈⴃⴄⴁⴀ...</p>
<p>ⴃⴀⴓⴑⴀⴁⴀⴋⴍ ⴃⴀ ⴀⴖⴓⴂⴄⴁⴄⴊⴍ ⴑⴀⴋⴍ, ⴃⴀ ⴂⴀⴌⴓⴗⴍⴔⴄⴊⴍ ⴄⴐⴇⴍ, ⴋⴍⴌⴀⴌⴓⴊⴑⴀ ⴋⴍⴋⴞⴄⴃⴄⴌ, ⴚⴍⴃⴅⴈⴊⴈ ⴋⴀⴚⴞⴍⴅⴌⴄ, ⴐⴀⴋⴄⴇⴓ ⴘⴄⴌⴈ ⴅⴀⴐ ⴕⴋⴌⴈⴊⴈ ⴃⴀ ⴚⴄⴚⴞⴊⴈⴑⴀ ⴙⴄⴋⴈⴑⴀ ⴃⴀⴋⴑⴟⴄⴊⴈⴑⴀⴂⴀⴌ ⴋⴈⴞⴑⴄⴌ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ ⴕⴀⴊⴜⴓⴊⴍ, Ⴖⴋⴐⴇⴈⴑⴀ ⴃⴄⴃⴀⴍ, ⴑⴀⴑⴍⴍ ⴘⴄⴌⴃⴀⴋⴈ ⴋⴍⴊⴒⴍⴊⴅⴈⴊⴇⴀⴍ ⴃⴀ ⴘⴄⴋⴜⴄⴍ ⴙⴅⴄⴌⴍ, ⴉⴀⴚⴇⴋⴍⴗⴅⴀⴐⴄ ⴘⴄⴋⴍⴕⴋⴄⴃⴈ ⴃⴀ ⴛⴄ ⴘⴄⴌⴈ ⴃⴀⴀⴒⴉⴁⴄ ⴙⴄⴋⴆⴄⴃⴀ ⴋⴄⴍⴞⴄⴁⴈⴇⴀ ⴘⴄⴌⴈⴇⴀ.</p>
<div class="rdc">ⴂⴀⴊⴍⴁⴀ ⴂ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴃⴀⴀⴋⴒⴉⴈⴚⴄ, Ⴓⴔⴀⴊⴍ, ⴉⴊⴃⴄⴑⴀ ⴆⴄⴃⴀ ⴋⴚⴌⴄⴁⴀⴇⴀ ⴘⴄⴌⴇⴀⴑⴀ, ⴘⴄⴐⴗⴄⴓⴊⴈ ⴂⴍⴌⴄⴁⴀ ⴙⴄⴋⴈ, ⴐⴀⴋⴄⴇⴓ Ⴖⴋⴄⴐⴇⴈ ⴋⴞⴍⴊⴍ, ⴛⴊⴈⴄⴐ, ⴋⴀⴐⴇⴀⴊ ⴃⴀ ⴜⴋⴈⴃⴀ ⴞⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴂⴅⴈⴎⴒⴄⴊⴑⴀ ⴋⴀⴑ ⴀⴂⴀⴐⴀ ⴄⴋⴑⴂⴀⴅⴑⴄ ⴑⴓⴊⴍ ⴃⴀⴋⴍⴌⴄⴁⴈⴇⴀ ⴌⴄⴁⴈⴑⴀⴇⴀ ⴃⴀ ⴘⴄⴅ ⴀⴞⴀⴊⴈ ⴈⴑⴋⴀⴈⴊⴈ, ⴐⴍⴋⴄⴊ ⴀⴐⴑ ⴇⴀⴅⴞⴄⴃⴍⴁⴀ ⴋⴜⴀⴐⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴀⴉⴍⴁⴈⴑ ⴉⴈⴁⴄⴌⴈ ⴂⴀⴑⴋⴈⴀⴌ, ⴑⴓⴊⴍ, ⴀⴖⴋⴀⴐⴇⴄⴁⴓⴊⴌⴈ ⴕⴅⴄⴗⴀⴌⴈⴇ ⴆⴄⴚⴈⴑⴀⴇⴀ ⴋⴈⴋⴀⴐⴇ, ⴐⴀⴃ ⴀⴐⴀ ⴋⴈⴂⴀⴕⴅⴑ ⴘⴄⴌⴚⴀ ⴉⴈⴁⴄⴃ, ⴑⴀⴇⴌⴍ ⴚⴞⴍⴅⴐⴄⴁⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴔⴄⴑⴀ ⴋⴀⴑ ⴃⴀ ⴋⴖⴅⴃⴄⴊⴑⴀ Ⴖⴋⴐⴇⴈⴑⴀⴑⴀ, ⴋⴀⴐⴒⴍ-ⴕⴋⴌⴈⴊⴑⴀ, ⴑⴀⴞⴄⴑⴀ Ⴕⴐⴈⴑⴒⴄⴑⴑⴀ, ⴃⴈⴃⴑⴀ ⴋⴄⴊⴕⴈⴑⴄⴃⴄⴉⴑ, ⴄⴋⴑⴂⴀⴅⴑⴄ ⴑⴟⴓⴊⴈⴄⴐⴀⴃ ⴚⴞⴍⴅⴐⴄⴁⴈⴇⴀ, ⴥ ⴑⴓⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴈⴕⴄⴚ ⴃⴀ ⴘⴄⴈⴉⴃⴈⴋⴄ, ⴥ ⴑⴓⴊⴍ ⴓⴁⴀⴃⴐⴓⴉⴍ, ⴎⴈⴐⴅⴄⴊ ⴅⴈⴃⴐⴄ ⴂⴄⴜⴈⴍⴑ ⴘⴄⴌ ⴀⴖⴑⴀⴑⴐⴓⴊⴈⴑⴀ ⴏⴀⴋⴈ ⴚⴞⴍⴅⴐⴄⴁⴈⴑⴀ; ⴃⴀ ⴀⴐⴀ ⴃⴀⴂⴄⴞⴘⴀⴑ ⴉⴀⴐⴈ ⴑⴀⴑⴛⴊⴍⴈⴑⴀ ⴋⴈⴑ Ⴓⴔⴊⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴌⴓ ⴈⴕⴋⴌⴄⴁⴈ ⴛⴄⴂⴊ ⴋⴀⴐⴈⴊⴈⴑ, ⴑⴓⴊⴍ, ⴓⴉⴓⴌ-ⴞⴄⴃⴅⴈⴇⴀ ⴋⴀⴐⴇⴊ-ⴓⴉⴓⴌ; ⴆⴀⴐⴈ ⴂⴀⴌⴂⴞⴀⴃⴄⴌ ⴘⴄⴌ ⴑⴀⴞⴄⴋⴀⴌ ⴑⴍⴃⴍⴋⴄⴊⴇⴀⴋⴀⴌ, ⴑⴄⴂⴍⴐⴑ ⴘⴄⴄⴑⴜⴀⴐ ⴃⴀⴕⴚⴄⴅⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴄⴃⴐⴄⴁⴈⴑⴀ ⴀⴋⴈⴑ ⴘⴄⴌⴃⴀⴋⴈ ⴋⴂⴀⴊⴍⴁⴄⴊⴇⴀ, ⴌⴓ ⴂⴀⴐⴄⴋⴈⴂⴅⴀⴕⴚⴄⴅ, ⴋⴄⴓⴔⴡⴍ, ⴀⴐⴀⴋⴄⴃ ⴘⴄⴂⴅⴈⴜⴗⴀⴊⴄⴌ, ⴉⴀⴚⴇⴋⴍⴗⴅⴀⴐⴄ, ⴃⴀ ⴋⴍⴂⴅⴄⴚ ⴋⴇⴞⴍⴅⴄⴊⴇⴀ ⴀⴋⴀⴇ ⴑⴀⴐⴜⴋⴓⴌⴍⴄⴁⴈⴇ ⴚⴍⴃⴅⴀⴇⴀ ⴋⴍⴒⴄⴅⴄⴁⴀⴢ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀⴍ ⴋⴀⴐⴒⴈⴅⴍ, ⴃⴀⴗⴁⴀⴃⴄⴁⴄⴊⴍ ⴁⴓⴌⴄⴁⴀⴍ, ⴑⴀⴋⴇⴀ ⴂⴅⴀⴋⴇⴀ ⴘⴈⴌⴀ ⴚⴌⴍⴁⴈⴊⴍ, ⴂⴅⴀⴚⴞⴍⴅⴌⴄⴌ ⴙⴅⴄⴌ ⴋⴍⴑⴀⴅⴌⴈ ⴑⴈⴋⴒⴉⴈⴚⴈⴑⴀ ⴘⴄⴌⴈⴑⴀⴌⴈ.<br />ⴀⴜ ⴃⴀ...</p>
<p>ⴋⴀⴋⴈⴑⴀⴂⴀⴌ ⴓⴏⴀⴋⴍ ⴛⴄ ⴏⴀⴋⴈⴄⴐⴀⴃ ⴘⴄⴅ, Ⴖⴋⴐⴇⴈⴑⴋⴘⴍⴁⴄⴊⴍ, ⴇⴅⴈⴌⴈⴄⴐ ⴇⴄⴑⴊⴈⴑⴀ, ⴄⴠⴀ ⴓⴚⴞⴍ ⴑⴀⴉⴅⴈⴐⴅⴄⴊⴈ, ⴕⴀⴊⴜⴓⴊⴀⴃ ⴠⴂⴈⴄ ⴋⴀⴜⴍⴅⴌⴄⴁⴄⴊⴈ.</p>
<div class="rdc">ⴂⴀⴊⴍⴁⴀ ⴃ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴄⴑⴋⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴑⴀ ⴑⴋⴄⴌⴀ ⴋⴍⴑⴅⴊⴈⴑⴀ ⴘⴄⴌⴈⴑⴀ ⴃⴀ ⴘⴄⴄⴘⴈⴌⴀ, ⴅⴈⴇⴀⴐⴋⴄⴃ ⴘⴍⴁⴀⴃ ⴞⴀⴐ ⴕⴀⴊⴜⴓⴊⴈⴑⴀⴂⴀⴌ ⴃⴀ ⴑⴀⴞⴈⴊⴅⴄⴊ ⴉⴀⴚⴇⴀ ⴋⴈⴄⴐ ⴃⴀ ⴞⴋⴍⴁⴃⴀ: Ⴓⴔⴀⴊⴍ, ⴋⴄⴑⴋⴀ ⴑⴋⴄⴌⴀ ⴘⴄⴌⴈ ⴃⴀ ⴘⴄⴋⴄⴘⴈⴌⴀ, ⴃⴈⴃⴄⴁⴀ ⴛⴀⴊⴑⴀ ⴘⴄⴌⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴚⴈⴐⴄ ⴀⴐⴑ ⴏⴀⴋⴈ ⴙⴄⴋⴈⴑⴀ ⴚⴞⴍⴅⴐⴄⴁⴈⴑⴀ ⴃⴀ ⴀⴖⴀⴑⴀⴅⴑⴄ ⴑⴈⴁⴍⴐⴍⴒⴈⴇⴀ, ⴀⴐⴀⴋⴄⴃ ⴑⴈⴌⴀⴌⴓⴊⴀⴃ ⴘⴄⴋⴈⴜⴗⴌⴀⴐⴄ ⴃⴀ ⴋⴄⴚⴌⴈⴄⴐⴄⴁⴀⴃ ⴀⴖⴋⴍⴋⴈⴜⴍⴃⴄ, ⴌⴓⴚⴀ ⴅⴈⴕⴋⴌⴄⴁⴈ ⴑⴀⴚⴞⴍⴅⴀⴐ ⴘⴄⴑⴀⴝⴋⴄⴊ ⴋⴞⴄⴚⴈⴑⴀ, ⴋⴍⴑⴀⴅⴈ ⴘⴄⴌⴈ, ⴋⴀⴚⴞⴍⴅⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴔⴍⴁⴈⴑⴀ ⴎⴀⴒⴈⴅⴈⴇⴀ ⴃⴀ ⴂⴅⴈⴐⴂⴅⴈⴌⴈⴇⴀ ⴃⴀ ⴎⴍⴐⴔⴈⴐⴈⴇⴀ ⴘⴄⴋⴉⴓⴊⴈ ⴎⴍⴅⴌⴈⴄⴐⴈ ⴃⴀ ⴋⴀⴐⴇⴀⴊⴈ ⴉⴀⴚⴈ, ⴑⴀⴋⴜⴗⴑⴍ ⴋⴐⴀⴅⴀⴊⴈ ⴃⴀ ⴂⴀⴌⴋⴃⴈⴃⴐⴄⴁⴓⴊⴈ ⴑⴈⴋⴃⴈⴃⴐⴈⴑⴀ ⴃⴈⴃⴄⴁⴈⴑⴀ ⴃⴀ ⴋⴄⴔⴍⴁⴈⴑⴀⴂⴀⴌ, ⴂⴊⴀⴞⴀⴉ ⴃⴀ ⴓⴖⴍⴌⴍ ⴈⴕⴋⴌⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴁⴐⴀⴊⴍ ⴇⴓ ⴈⴗⴍ ⴈⴂⴈ ⴃⴀ ⴋⴀⴐⴇⴀⴊ ⴓⴔⴐⴍⴑⴑ ⴗⴍⴅⴄⴊⴇⴀ, ⴃⴀ ⴅⴄⴐ ⴂⴀⴌⴄⴐⴀ ⴋⴀⴚⴃⴓⴐⴈⴑⴀ ⴑⴀⴔⴐⴞⴄⴇⴀ ⴃⴀ ⴖⴍⴌⴄⴇⴀ, ⴘⴄⴌ ⴚⴍⴃⴅⴈⴑ ⴋⴍⴗⴅⴀⴐⴄⴍ, ⴓⴁⴀⴃⴐⴓⴉⴍ ⴑⴓⴊⴍ, ⴃⴀ ⴠⴗⴍ, ⴋⴍⴓⴊⴍⴃⴄⴁⴄⴊⴈ ⴇⴓ ⴐⴀⴈⴋⴄ ⴂⴀⴌⴑⴀⴚⴃⴄⴊⴈ ⴘⴄⴂⴄⴋⴇⴞⴅⴈⴍⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴇⴀⴅⴞⴄⴃ ⴅⴀⴐ ⴓⴂⴓⴌⴓⴐⴄⴁⴈⴇ, ⴃⴀ ⴀⴋⴀⴍ ⴃⴀ ⴚⴓⴃⴀⴃ ⴋⴆⴅⴀⴍⴁⴀⴐ ⴂⴓⴊⴈⴇⴀ, ⴀⴐⴀⴋⴄⴃ ⴌⴓ ⴔⴀⴐⴈⴑⴄⴅⴄⴊⴄⴁⴐ ⴃⴀⴋⴑⴟⴈ: ⴓⴔⴐⴍⴑⴖⴀ ⴋⴄⴆⴅⴄⴐⴈⴑⴀ ⴋⴈⴑ ⴑⴈⴋⴃⴀⴊⴄ ⴋⴍⴋⴄⴚ, ⴋⴍⴜⴗⴀⴊⴄⴍ ⴃⴀ ⴋⴀⴐⴇⴊ-ⴋⴑⴀⴟⴓⴊⴍ Ⴓⴔⴀⴊⴍ, ⴃⴀ ⴋⴈⴑⴇⴀⴌⴀ ⴘⴄⴋⴐⴀⴚⴞⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴜⴗⴈ ⴋⴍⴜⴗⴀⴊⴄ, ⴐⴀⴋⴄⴇⴓ ⴅⴑⴚⴍⴃⴄ ⴃⴀ ⴘⴄⴅⴀⴂⴈⴌⴄ ⴉⴄⴚⴈⴑⴝⴓⴐⴈ ⴞⴍⴐⴚⴇⴀ, ⴀⴐⴀⴋⴄⴃ ⴑⴈⴌⴀⴌⴓⴊⴀⴃ ⴘⴄⴋⴈⴜⴗⴌⴀⴐⴄ, ⴃⴀ ⴋⴄⴚⴌⴈⴄⴐⴄⴁⴀⴃ ⴀⴖⴋⴍⴋⴈⴜⴍⴃⴄ, ⴌⴓⴚⴄ ⴅⴈⴕⴋⴌⴄⴁⴈ ⴑⴀⴚⴞⴍⴅⴀⴐ ⴘⴄⴑⴀⴝⴋⴄⴊ ⴋⴞⴄⴚⴈⴑⴀ, ⴋⴍⴑⴅⴀⴌⴈ ⴘⴄⴌⴈ ⴋⴀⴚⴞⴍⴅⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴓⴊⴈⴑⴀ ⴙⴄⴋⴈⴑⴀ ⴘⴍⴐⴈⴑ ⴉⴄⴐⴎⴌⴈ ⴅⴌⴄⴁⴀⴇⴀⴌⴈ ⴀⴖⴅⴋⴀⴐⴇⴄⴌ ⴋⴄ ⴓⴁⴀⴃⴐⴓⴉⴋⴀⴌ; ⴀⴐⴀⴋⴄⴃ ⴑⴈⴌⴀⴌⴓⴊⴀⴃ ⴘⴄⴋⴈⴜⴗⴌⴀⴐⴄ ⴃⴀ ⴋⴄⴚⴌⴈⴄⴐⴄⴁⴀⴃ ⴀⴖⴋⴍⴋⴈⴜⴍⴃⴄ; ⴌⴓⴚⴀ ⴅⴈⴕⴋⴌⴄⴁⴈ ⴑⴀⴚⴞⴍⴅⴀⴐ ⴘⴄⴑⴀⴝⴋⴄⴊ ⴋⴞⴄⴚⴈⴑⴀ, ⴋⴍⴑⴀⴅⴈ ⴘⴄⴌⴈ ⴋⴀⴚⴞⴍⴅⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴐⴀ ⴅⴈⴑⴋⴈⴌⴄ ⴜⴄⴐⴈⴊⴇⴀ, ⴓⴐⴙ-ⴅⴄⴕⴋⴄⴌ ⴤⴋⴀⴑⴀ ⴘⴄⴌ ⴑⴟⴓⴊⴈⴑ-ⴋⴃⴄⴁⴄⴊⴈⴑⴀⴑⴀ. ⴀⴐⴀⴋⴄⴃ ⴑⴈⴌⴀⴌⴓⴊⴀⴃ ⴘⴄⴋⴈⴜⴗⴌⴀⴐⴄ ⴃⴀ ⴋⴄⴚⴌⴈⴄⴐⴄⴁⴀⴃ ⴀⴖⴋⴍⴋⴈⴜⴍⴃⴄ; ⴌⴓⴚⴀ ⴅⴈⴕⴋⴌⴄⴁⴈ ⴑⴀⴚⴞⴍⴅⴀⴐ ⴘⴄⴑⴀⴝⴋⴄⴊ ⴋⴞⴄⴚⴈⴑⴀ, ⴋⴍⴑⴀⴅⴈ ⴘⴄⴌⴈ, ⴋⴀⴚⴞⴍⴅⴀⴐ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴃⴈⴃⴇⴀ ⴃⴀ ⴂⴀⴋⴍⴓⴇⴕⴋⴄⴊⴇⴀ ⴖⴄⴊⴅⴀⴇⴀ ⴘⴈⴌⴀ ⴘⴄⴎⴗⴐⴍⴁⴈⴊ-ⴈⴗⴀⴅ; ⴀⴐⴀⴋⴄⴃ ⴘⴄⴌ ⴄⴑⴄ ⴗⴍⴅⴄⴊⴈⴅⴄ ⴂⴀⴌⴀⴂⴃⴄ ⴘⴄⴌⴂⴀⴌ, ⴐⴀⴋⴄⴇⴓ ⴂⴀⴌⴆⴐⴀⴞⴅⴈⴇⴀ ⴋⴈⴇ ⴉⴄⴇⴈⴊⴈⴇⴀ, ⴀⴖⴈⴜⴈⴄ ⴓⴋⴟⴍⴁⴄⴑⴈⴑⴀ ⴋⴈⴋⴀⴐⴇ ⴃⴀ ⴖⴅⴀⴜⴊⴈ ⴉⴄⴇⴈⴊⴈ ⴋⴍⴈⴂⴄ, ⴃⴀ ⴈⴃⴈⴃⴄ ⴀⴌⴂⴄⴊⴍⴑⴇⴀⴂⴀⴌ ⴖⴈⴐⴑⴍ ⴃⴄⴃⴀⴍ 
ⴋⴀⴐⴈⴀⴋ.<br />ⴃⴈⴃⴄⴁⴀ...</p>
<p>ⴂⴀⴌⴓⴗⴍⴔⴊⴀⴃ ⴀⴐⴑⴄⴁⴈⴇⴀ, ⴘⴄⴓⴐⴄⴅⴌⴄⴊⴀⴃ ⴎⴈⴐⴄⴁⴈⴇⴀ, ⴖⴋⴐⴇⴈⴑ-ⴂⴋⴄⴒⴗⴅⴄⴊⴄⴁ ⴑⴀⴋ-ⴞⴀⴒⴍⴅⴀⴌⴑⴀ ⴄⴐⴇⴑⴀ Ⴖⴋⴐⴇⴀⴄⴁⴀⴑⴀ, ⴇⴀⴌⴀⴋⴍⴑⴀⴗⴃⴐⴄⴑⴀ ⴃⴀ ⴄⴐⴇⴎⴀⴒⴈⴅⴑⴀ, ⴃⴀ ⴃⴈⴃⴑⴀ ⴕⴄⴁⴀⴑⴀ ⴂⴈⴂⴀⴊⴍⴁ ⴑⴀⴋ-ⴜⴋⴈⴃⴀⴍⴁⴈⴇ, ⴕⴄⴁⴓⴊⴑⴀ ⴋⴀⴖⴀⴊⴇⴀ ⴘⴈⴌⴀ.<br />ⴀⴜ ⴃⴀ...</p>
<p>ⴘⴍⴁ ⴃⴀ ⴕⴀⴊⴜⴓⴊⴄⴁ ⴓⴞⴐⴜⴌⴄⴊⴍ, ⴃⴀ ⴠⴂⴈⴄ ⴍⴐⴉⴄⴐⴛⴍⴅⴄ ⴁⴓⴌⴄⴁⴈⴇ ⴕⴀⴊⴜⴓⴊⴀⴃ; ⴘⴍⴁⴈⴊⴈ ⴂⴀⴌⴀⴀⴞⴊⴄⴁⴑ ⴁⴓⴌⴄⴁⴈⴑⴀ ⴑⴓⴊⴇⴀ, ⴞⴍⴊⴍ ⴑⴀⴘⴍ ⴘⴍⴁⴑ ⴂⴀⴌⴓⴞⴐⴜⴌⴄⴊⴀⴃ, ⴐⴀⴋⴄⴇⴓ ⴜⴄⴑⴇⴀ ⴁⴓⴌⴄⴁⴈⴑⴀⴇⴀ ⴑⴛⴊⴄⴅⴑ Ⴖⴋⴄⴐⴇⴈ ⴃⴀ ⴗⴍⴔⴑ ⴋⴀⴑ, ⴐⴀⴢⴚⴀ ⴄⴌⴄⴁⴍⴑ.</p>
<div class="rdc">ⴂⴀⴊⴍⴁⴀ ⴄ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴋⴈⴇⴂⴀⴌ ⴅⴈⴋⴑⴇⴍⴁ, ⴘⴄⴌⴃⴀ ⴉⴀⴚⴇⴋⴍⴗⴅⴀⴐⴄ, ⴂⴀⴌⴋⴀⴌⴀⴇⴊⴄ ⴋⴍⴕⴄⴌⴄ ⴃⴀ ⴋⴈⴛⴖⴍⴃⴄ ⴋⴄ ⴒⴉⴁⴈⴊⴍ, ⴋⴚⴌⴄⴁⴀⴇⴀ ⴘⴈⴌⴀ ⴘⴄⴌⴇⴀ; ⴃⴀ ⴋⴀⴑⴜⴀⴅⴄ, ⴑⴀⴞⴈⴄⴐ, ⴕⴋⴌⴀ ⴌⴄⴁⴈⴑⴀ ⴘⴄⴌⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴅⴄⴃ ⴃⴀ ⴘⴄⴓⴅⴐⴃⴈ ⴘⴄⴌ, ⴋⴀⴚⴞⴍⴅⴐⴈⴑⴀ ⴔⴄⴐⴞⴇⴀ, ⴑⴓⴊⴍ, ⴅⴈⴇⴀⴐⴚⴀ ⴃⴀⴖⴍⴌⴄⴁⴓⴊⴈ ⴈⴂⴈ, ⴐⴀⴇⴀ ⴉⴅⴀⴊⴀⴃ ⴀⴖⴂⴋⴀⴐⴇⴍⴑ ⴃⴀ ⴞⴅⴈⴃⴍⴃⴄ ⴉⴄⴇⴈⴊⴀⴃ ⴀⴊⴀⴂⴇⴀ Ⴓⴔⴊⴈⴑⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴓⴔⴑⴉⴐⴓⴊⴈ ⴞⴀⴐ ⴓⴑⴀⴆⴖⴅⴐⴍ ⴜⴗⴀⴊⴍⴁⴈⴑⴀ, ⴀⴋⴈⴑⴇⴣⴑ ⴂⴄⴅⴄⴃⴐⴄⴁⴈ, ⴋⴍⴋⴐⴜⴗⴄ ⴘⴄⴌⴇⴀ ⴓⴞⴐⴜⴌⴄⴊⴇⴀ ⴜⴗⴀⴐⴍⴇⴀⴂⴀⴌ, Ⴓⴔⴀⴊⴍ, ⴐⴀⴇⴀ ⴑⴀⴋⴀⴐⴈⴒⴄⴊⴄⴁⴐ ⴅⴑⴅⴀ, ⴐⴀⴇⴀ ⴀⴐⴀ ⴋⴜⴗⴓⴐⴍⴃⴄⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴊⴍⴀⴋ ⴋⴄⴕⴋⴄⴌⴈⴌ ⴋⴄ ⴌⴀⴉⴀⴃⴓⴊⴌⴈ ⴚⴐⴄⴋⴊⴇⴀⴌⴈ, Ⴖⴋⴄⴐⴇⴍ, ⴐⴀⴇⴀ ⴃⴀⴅⴈⴁⴀⴌⴌⴄ ⴂⴓⴊⴈⴑⴀ ⴇⴅⴀⴊⴌⴈ ⴃⴀ ⴂⴈⴞⴈⴊⴍ ⴘⴄⴌ ⴑⴀⴚⴌⴀⴓⴐⴈ ⴌⴀⴇⴄⴊⴈ ⴜⴈⴌⴀⴑⴀⴓⴉⴓⴌⴄⴇⴀ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴓⴀⴖⴐⴄⴑⴈⴇⴀ ⴑⴓⴐⴅⴈⴊⴈⴇⴀ, ⴗⴍⴅⴊⴀⴃ ⴋⴃⴈⴃⴀⴐⴍ, ⴂⴑⴓⴐⴍⴃⴀ ⴇⴀⴗⴅⴀⴌⴈⴑ-ⴚⴄⴋⴀⴃ ⴛⴄⴊⴈⴑⴀ ⴚⴞⴍⴅⴐⴄⴁⴈⴑⴀ ⴃⴀ ⴋⴈⴄⴋⴇⴞⴅⴈⴄ ⴑⴓⴐⴅⴈⴊⴑⴀ ⴘⴄⴌⴑⴀ; ⴅⴈⴌⴀ ⴖⴈⴐⴑ-ⴋⴗⴀⴅ ⴋⴄⴚⴀ ⴋⴈⴋⴇⴞⴅⴄⴅⴀⴃ ⴋⴀⴖⴊⴈⴑⴀ ⴋⴈⴑ ⴃⴈⴃⴄⴁⴈⴑⴀ, ⴖⴈⴐⴑⴍ ⴃⴄⴃⴀⴍ.<br />ⴃⴈⴃⴄⴁⴀ...</p>
<p>ⴘⴄⴌ, ⴑⴀⴋⴄⴁⴀⴑⴀ, ⴄⴐⴇⴑⴀ Ⴖⴋⴄⴐⴇⴑⴀ ⴂⴀⴕⴄⴁ, ⴑⴀⴋ-ⴜⴋⴈⴃⴈⴇⴀ ⴕⴄⴁⴈⴇⴀ, ⴋⴀⴋⴀⴑⴀ ⴓⴘⴍⴁⴄⴊⴑⴀ, ⴛⴄⴑⴀ ⴘⴍⴁⴈⴊⴑⴀ ⴋⴈⴑⴂⴀⴌ, ⴃⴀ ⴑⴓⴊⴑⴀ ⴂⴀⴋⴍⴑⴐⴓⴊⴑⴀ, ⴋⴀⴐⴒⴈⴅⴑⴀ ⴀⴐⴑⴄⴁⴈⴇⴀ.<br />ⴀⴜ ⴃⴀ...</p>
<p>ⴘⴄⴌⴂⴀⴌ ⴋⴈⴈⴖⴍ ⴙⴄⴋⴈ, ⴘⴄⴋⴍⴕⴋⴄⴃⴋⴀⴌ, ⴇⴁⴄ ⴓⴞⴐⴜⴌⴄⴊⴍ ⴕⴀⴊⴜⴓⴊⴍ ⴃⴀ ⴃⴄⴃⴀⴍ, ⴐⴍⴋⴄⴊⴋⴀⴌ ⴘⴄⴕⴋⴌⴀ ⴑⴀⴓⴉⴓⴌⴄⴌⴈ ⴃⴀ ⴘⴄⴀⴗⴍ Ⴖⴋⴐⴇⴀⴄⴁⴀ, ⴁⴓⴌⴄⴁⴀⴑⴀ ⴉⴀⴚⴇⴀⴑⴀ.</p>
<div class="rdc">ⴂⴀⴊⴍⴁⴀ ⴅ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴖⴀⴃ-ⴅⴠⴗⴀⴅ ⴋⴄ ⴑⴈⴖⴐⴋⴈⴇ ⴂⴓⴊⴈⴑⴀⴇ ⴋⴍⴜⴗⴀⴊⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴀ, ⴃⴀ ⴈⴑⴋⴈⴌⴀ ⴙⴄⴋⴈ ⴟⴍⴟⴍⴞⴄⴇⴈⴇ ⴕⴅⴄⴑⴉⴌⴄⴊⴈⴇ, ⴃⴀ ⴂⴀⴌⴞⴐⴜⴌⴈⴑⴀⴂⴀⴌ ⴈⴞⴑⴌⴀ ⴚⴞⴍⴅⴐⴄⴁⴀ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄ ⴅⴀⴐ, ⴋⴀⴚⴞⴍⴅⴀⴐ, ⴐⴍⴋⴄⴊⴋⴀⴌⴚⴀ ⴜⴀⴐⴅⴑⴜⴗⴋⴈⴃⴄ ⴛⴅⴄⴊⴀⴃ ⴑⴀⴋⴄⴓⴔⴍ ⴈⴂⴈ ⴃⴐⴀⴕⴋⴀ: ⴀⴐⴀⴋⴄⴃ ⴐⴍⴋⴄⴊⴋⴀⴌ ⴀⴖⴂⴅⴈⴌⴇⴄ ⴋⴌⴀⴇⴍⴁⴈ ⴌⴀⴇⴊⴈⴑⴀ, ⴜⴀⴌⴀⴋⴍⴐⴁⴄⴃⴈ ⴘⴄⴌⴈ, ⴑⴈⴒⴗⴅⴀⴍ ⴋⴍⴋⴈⴛⴈⴄ ⴃⴀ ⴋⴎⴍⴅⴄ ⴞⴀⴒⴈ ⴘⴄⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴄⴜⴗⴅⴄ ⴘⴄⴌ ⴃⴀ ⴃⴀⴀⴉⴅⴄⴇⴄⴌ ⴑⴈⴋⴞⴌⴈⴇ ⴞⴍⴐⴚⴇⴀ ⴅⴌⴄⴁⴀⴌⴈ, ⴅⴈⴇⴀⴐⴚⴀ ⴈⴑⴓ ⴀⴋⴀⴊⴄⴉⴈ; ⴃⴀ ⴂⴀⴁⴀⴍⴌⴄⴊⴇⴀ ⴋⴀⴇ, ⴑⴀⴚⴃⴓⴐⴈⴀⴌⴇⴀ, ⴂⴊⴈⴑ ⴑⴈⴒⴗⴅⴀⴇⴀ ⴑⴛⴊⴄⴅⴃⴈ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴃⴀⴘⴐⴈⴒⴄ ⴀⴊⴈ ⴅⴌⴄⴁⴀⴇⴀⴌⴈ, ⴜⴗⴀⴐⴍⴇⴀ ⴚⴅⴀⴐⴇⴀ ⴚⴐⴄⴋⴊⴇⴀⴇⴀ ⴋⴀⴐⴀⴃⴈⴑ ⴋⴀⴐⴈⴀⴋ; ⴀⴖⴒⴉⴈⴌⴄⴁⴓⴊⴋⴀⴌ ⴑⴓⴊⴈⴇⴀ, ⴈⴂⴈⴅⴄ ⴋⴀⴃⴊⴈ ⴋⴍⴋⴄⴚ ⴋⴍⴌⴀⴑⴀ ⴘⴄⴌⴑⴀ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴓⴅⴌⴄⴁⴊⴍⴁⴀ ⴆⴄⴚⴀⴇⴀ ⴋⴍⴈⴂⴄ, ⴕⴅⴄⴗⴀⴌⴀⴑⴀ ⴆⴄⴃⴀ ⴓⴋⴜⴅⴄⴐⴅⴀⴊⴄⴑⴈⴇⴀ ⴚⴞⴍⴅⴐⴄⴁⴈⴇⴀ, ⴃⴄⴃⴀⴍ, ⴐⴍⴋⴊⴈⴇⴀ ⴋⴂⴀⴊⴍⴁⴄⴊⴇⴀ ⴘⴄⴌⴇⴀ ⴅⴌⴄⴁⴀⴇⴀⴂⴀⴌ ⴞⴑⴌⴀⴃ ⴄⴅⴄⴃⴐⴄ, ⴋⴄⴍⴞⴄⴁⴈⴇⴀ ⴘⴄⴌⴈⴇⴀ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀ ⴅⴀⴐ ⴑⴐⴓⴊⴈ, ⴂⴀⴌⴓⴗⴍⴔⴄⴊⴈ, ⴂⴀⴌⴗⴍⴔⴈⴊⴈ ⴎⴈⴐⴄⴁⴈⴇⴀ, ⴃⴀ ⴄⴐⴇⴍⴁⴀ ⴅⴀⴐ ⴋⴄ ⴁⴓⴌⴄⴁⴈⴇ ⴘⴄⴗⴍⴔⴈⴊⴈ, ⴞⴋⴍⴁⴑ ⴋⴀⴋⴀ ⴃⴀ ⴛⴄ, ⴃⴀ ⴑⴓⴊⴈ Ⴖⴋⴄⴐⴇⴋⴇⴀⴅⴀⴐⴈ.<br />ⴀⴜ ⴃⴀ...</p>
<p>ⴖⴋⴄⴐⴇⴈ ⴂⴅⴈⴘⴅⴀ ⴑⴀⴘⴍⴋⴀⴌ ⴘⴄⴌⴋⴀⴌ, ⴑⴛⴀⴊⴍ, ⴞⴀⴒⴈⴇⴀ ⴉⴀⴚⴍⴁⴐⴈⴅⴈⴇⴀ, ⴐⴍⴋⴄⴊⴑⴀ, ⴅⴈⴇⴀⴐⴚⴀ ⴋⴈⴆⴄⴆⴑⴀ ⴗⴍⴅⴄⴊⴇⴀⴑⴀ ⴚⴞⴍⴅⴐⴄⴁⴀⴃ ⴙⴅⴄⴌⴃⴀ, ⴄⴅⴄⴃⴐⴄ Ⴖⴋⴐⴇⴈⴑⴋⴘⴍⴁⴄⴊⴍ.</p>
<div class="rdc">ⴉⴍⴌⴃⴀⴉⴈ</div>
<p>ⴑⴓⴊⴍ ⴙⴄⴋⴍ, ⴑⴓⴊⴍ ⴙⴄⴋⴍ, ⴀⴖⴑⴃⴄⴂ, ⴐⴀⴑⴀ ⴂⴛⴈⴌⴀⴅⴑ: ⴀⴖⴑⴀⴑⴐⴓⴊⴈ ⴋⴍⴀⴞⴊⴄⴁⴓⴊ-ⴀⴐⴑ, ⴃⴀ ⴂⴄⴂⴓⴊⴅⴄⴁⴈⴑ  ⴀⴖⴘⴔⴍⴇⴌⴄⴁⴀ. ⴂⴀⴌⴈⴖⴅⴈⴛⴄ, ⴐⴀⴇⴀ ⴘⴄⴂⴈⴜⴗⴀⴊⴍⴑ ⴘⴄⴌ Ⴕⴐⴈⴑⴒⴄⴋⴀⴌ Ⴖⴋⴄⴐⴇⴋⴀⴌ, ⴐⴍⴋⴄⴊⴈ ⴗⴍⴅⴄⴊⴂⴀⴌ ⴀⴐⴑ ⴃⴀ ⴗⴍⴅⴄⴊⴑⴀⴅⴄ ⴀⴖⴀⴅⴑⴄⴁⴑ.</p>
<div class="rdc">ⴂⴀⴊⴍⴁⴀ ⴆ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴅⴑⴚⴍⴃⴄⴇ ⴃⴀ ⴓⴑⴟⴓⴊⴍ-ⴅⴈⴕⴋⴌⴄⴌⴈⴇ, ⴃⴀ ⴑⴈⴚⴐⴓⴄ ⴅⴗⴀⴅⴇ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴀⴐⴀ ⴃⴀⴅⴈⴋⴀⴐⴞⴄⴇ ⴃⴀ ⴀⴐⴚⴀ ⴅⴠⴗⴀⴅⴇ ⴋⴄⴓⴔⴡⴍ, ⴅⴈⴇⴀⴐ ⴈⴂⴈ ⴘⴄⴌ ⴋⴀⴋⴚⴄⴌ ⴙⴅⴄⴌ. ⴂⴀⴐⴌⴀ ⴌⴓ ⴋⴈⴋⴚⴄⴋ ⴙⴅⴄⴌ ⴑⴐⴓⴊⴈⴀⴃ, ⴋⴀⴖⴀⴊⴍ ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴈⴊⴈⴌⴌⴄⴑ ⴃⴖⴄⴌⴈ ⴄⴑⴄ ⴙⴄⴋⴌⴈ, ⴅⴈⴇⴀⴐⴚⴀ ⴑⴈⴆⴋⴀⴐⴈ, ⴀⴋⴈⴑⴇⴣⴑ ⴀⴖⴑⴃⴄⴂ ⴘⴄⴌ, ⴥ ⴑⴓⴊⴍ ⴙⴄⴋⴍ, ⴃⴀ ⴚⴐⴄⴋⴊⴄⴍⴃⴀ ⴅⴈⴇⴀⴐⴚⴀ ⴄⴆⴄⴉⴈⴀ ⴑⴀⴐⴄⴚⴄⴊⴇⴀ ⴇⴣⴑⴇⴀ ⴆⴄⴃⴀ, ⴐⴀⴇⴀ ⴋⴍⴂⴄⴌⴈⴝⴌⴄⴑ ⴏⴀⴋⴌⴈ ⴚⴞⴍⴅⴐⴄⴁⴈⴑⴀⴌⴈ, ⴐⴀⴋⴄⴇⴓ ⴀⴐⴀⴇⴓ ⴈⴑⴀⴈⴀ ⴜⴀⴐⴋⴍⴂⴈⴃⴂⴄⴑ ⴘⴄⴌ ⴑⴓⴊⴍ, ⴀⴐⴀⴋⴄⴃ Ⴖⴋⴄⴐⴇⴈ ⴗⴍⴅⴄⴊⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴂⴈⴅⴐⴃⴄⴁⴈ ⴃⴀ ⴃⴀⴂⴀⴑⴞⴀⴋ ⴘⴄⴌ, ⴅⴈⴇⴀⴐⴚⴀ ⴚⴐⴄⴋⴊⴇⴀ ⴑⴓⴊⴇⴕⴋⴀⴇⴀ ⴙⴄⴋⴇⴀ: ⴅⴑⴚⴍⴃⴄ ⴓⴔⴐⴍⴑ ⴋⴄⴛⴅⴈⴑⴀ ⴋⴈⴑ, ⴃⴀ ⴓⴑⴟⴓⴊⴍⴃ ⴂⴀⴋⴍⴅⴠⴑⴙⴌⴃⴈ, ⴅⴈⴇⴀⴐ ⴀⴐⴀⴅⴈⴌ ⴑⴞⴓⴀ ⴉⴀⴚⴈ, ⴀⴐⴀⴋⴄⴃ ⴋⴍⴜⴗⴀⴊⴄ ⴋⴄⴕⴋⴄⴌ, ⴋⴄⴓⴔⴡⴍ, ⴃⴀⴁⴀⴃⴄⴁⴓⴊⴑⴀ ⴘⴄⴌⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴞⴀⴒⴈ ⴘⴄⴌⴈ ⴃⴀⴅⴈⴌⴇⴕ ⴅⴌⴄⴁⴀⴇⴀ ⴘⴈⴌⴀ ⴃⴀ ⴑⴈⴉⴄⴇⴄ ⴋⴑⴂⴀⴅⴑⴄⴁⴈⴑⴀ ⴘⴄⴌⴈⴑⴀ ⴓⴘⴅⴄⴐ ⴃⴀ ⴓⴞⴋⴀⴐ-ⴅⴗⴀⴅ, ⴃⴀ ⴃⴀⴘⴐⴒⴀ, ⴋⴞⴑⴌⴄⴊⴍ, ⴙⴄⴋⴈ ⴊⴀⴋⴎⴀⴐⴈ ⴋⴀⴃⴊⴇⴀ, ⴀⴐⴀⴋⴄⴃ ⴑⴈⴒⴉⴁⴍⴄⴁⴈⴇ ⴉⴅⴊⴀⴃ ⴋⴀⴂⴄ ⴑⴈⴞⴀⴐⴓⴊⴈ, ⴅⴈⴇⴀⴐⴚⴀ ⴂⴀⴊⴍⴁⴑ ⴃⴀⴅⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴈⴕⴄⴚ ⴃⴀ ⴘⴄⴈⴌⴀⴌⴄ ⴀⴜ, ⴃⴀ ⴂⴀⴌⴀⴚⴞⴀⴃⴄ ⴃⴀⴔⴀⴐⴓⴊⴌⴈ ⴘⴄⴌⴌⴈ, ⴀⴐⴕⴓ ⴗⴍⴅⴊⴈⴑⴀ-ⴋⴄⴚⴌⴈⴄⴐⴑⴀ: ⴘⴄⴋⴈⴌⴅⴄⴌ ⴥ ⴋⴀⴚⴞⴍⴅⴀⴐ, ⴓⴚⴌⴀⴓⴐⴌⴈ ⴙⴄⴋⴌⴈ, ⴀⴐⴀⴋⴄⴃ ⴘⴄⴌ ⴘⴄⴋⴈⴜⴗⴀⴊⴄ ⴜⴗⴀⴊⴍⴁⴈⴇⴀ ⴘⴄⴌⴈⴇⴀ, ⴅⴈⴇⴀⴐⴚⴀ ⴂⴀⴊⴍⴁⴑ ⴃⴀⴅⴈⴇ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴖⴀⴖⴀⴃ-ⴗⴀⴅ ⴐⴀ ⴗⴍⴅⴊⴀⴃⴎⴀⴒⴈⴍⴑⴌⴈⴑⴀ ⴋⴈⴋⴀⴐⴇ ⴃⴄⴃⴈⴑⴀ Ⴖⴋⴐⴇⴈⴑⴀ, ⴐⴍⴋⴄⴊⴑⴀ ⴎⴈⴐⴅⴄⴊⴀⴃ ⴓⴉⴓⴌ-ⴂⴀⴕⴚⴄⴅⴃⴀ ⴚⴍⴃⴅⴀⴇⴀⴂⴀⴌ ⴘⴄⴑⴊⴅⴀⴃ, ⴃⴀ ⴋⴞⴓⴐⴅⴀⴊⴄⴃ ⴘⴄⴓⴅⴐⴃⴈ ⴞⴀⴒⴑⴀ ⴋⴈⴑⴑⴀ, ⴐⴀⴇⴀ ⴋⴍⴜⴗⴀⴊⴄ ⴂⴄⴕⴋⴌⴌⴄⴑ, ⴋⴀⴘⴈⴌ ⴀⴐⴚⴞⴅⴈⴌⴄ ⴋⴒⴄⴐⴈ ⴈⴂⴈ ⴁⴍⴐⴍⴒⴈ; ⴀⴜ ⴋⴄⴚⴀ ⴋⴈⴞⴑⴄⴌ ⴝⴈⴐⴇⴀⴂⴀⴌ ⴋⴍⴌⴀⴢ ⴄⴑⴄ ⴘⴄⴌⴈ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴘⴄⴈⴗⴅⴀⴐⴄ, ⴐⴍⴋⴊⴈⴑⴀ ⴂⴑⴓⴐⴍⴃⴀ ⴃⴀ ⴐⴍⴋⴊⴈⴑⴀⴇⴣⴑ ⴞⴍⴐⴚⴇⴀ ⴂⴀⴌⴈⴁⴛⴀⴐⴄ ⴖⴈⴐⴑⴍ, ⴀⴜⴚⴀ ⴄⴅⴄⴃⴐⴄ Ⴕⴐⴈⴑⴒⴄⴑⴀ ⴙⴅⴄⴌ ⴋⴍⴌⴀⴇⴀⴇⴣⴑ ⴋⴈⴑⴇⴀ, ⴐⴀⴇⴀ ⴋⴍⴜⴗⴀⴊⴄ ⴂⴅⴄⴕⴋⴌⴄⴑ ⴗⴍⴅⴄⴊⴇⴀ, ⴃⴀ ⴋⴘⴅⴈⴃⴍⴁⴀ ⴋⴍⴂⴅⴀⴌⴈⴝⴍⴑ ⴎⴀⴒⴈⴅⴈⴑⴋⴚⴄⴋⴄⴊⴇⴀ ⴋⴈⴑⴇⴀ.<br />ⴃⴈⴃⴄⴁⴀ...</p>
<p>ⴋⴀⴐⴒⴈⴅⴈ ⴃⴀ ⴂⴀⴌⴓⴗⴍⴔⴄⴊⴈ, ⴇⴀⴌⴀⴀⴐⴑⴀⴃ ⴇⴀⴗⴅⴀⴌⴈⴑⴚⴄⴋⴓⴊⴈ, ⴕⴄⴁⴓⴊⴈ ⴜⴋⴈⴃⴀⴇⴀ ⴋⴈⴄⴐ, ⴌⴀⴇⴄⴊⴈ ⴃⴀ ⴌⴄⴇⴄⴊⴌⴈ, ⴑⴀⴋ-ⴜⴋⴈⴃⴀ ⴑⴀⴋⴄⴁⴀ Ⴖⴋⴄⴐⴇⴈ, ⴚⴞⴍⴅⴄⴊⴈ ⴃⴀ ⴚⴞⴍⴅⴄⴊⴌⴈ, ⴀⴃⴈⴃⴄⴌ ⴑⴓⴊⴍ ⴃⴀ ⴄⴐⴇⴖⴋⴐⴇⴀⴁⴀⴃ ⴠⴋⴍⴌⴄ.<br />ⴀⴜ ⴃⴀ...</p>
<p>ⴂⴈⴂⴀⴊⴍⴁⴇ ⴘⴄⴌ, ⴇⴀⴗⴅⴀⴌⴈⴑ-ⴂⴚⴄⴋⴇ ⴘⴄⴌ, ⴃⴀ ⴂⴀⴉⴓⴐⴇⴞⴄⴅⴇ ⴘⴄⴌ, Ⴖⴋⴐⴇⴈⴑⴀ ⴃⴄⴃⴀⴍ; ⴐⴀⴋⴄⴇⴓ ⴄⴐⴇⴈ ⴜⴋⴈⴃⴈⴑⴀ ⴑⴀⴋⴄⴁⴈⴑⴀ ⴘⴄⴅ Ⴕⴐⴈⴑⴒⴄ Ⴖⴋⴄⴐⴇⴈ, ⴑⴐⴓⴊⴈ, ⴝⴄⴘⴋⴀⴐⴈⴒⴈ ⴃⴀ ⴘⴄⴌ ⴂⴀⴌⴋⴈⴞⴅⴄⴌ ⴙⴅⴄⴌ ⴕⴅⴄⴗⴀⴌⴈⴑⴀⴇⴀ ⴘⴄⴑⴀⴅⴀⴊⴌⴈ ⴚⴀⴇⴀⴌⴈ.</p>
<div class="rdc">ⴂⴀⴊⴍⴁⴀ ⴡ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴐⴍⴋⴊⴈⴑⴀ ⴛⴀⴊⴌⴈ ⴚⴀⴇⴀⴌⴈ ⴀⴕⴄⴁⴄⴌ ⴃⴀ ⴑⴛⴐⴜⴈⴀⴌ ⴋⴈⴑⴂⴀⴌ ⴕⴄⴐⴓⴁⴈⴋ-ⴑⴄⴐⴀⴔⴈⴋⴌⴈ, ⴗⴍⴅⴄⴊⴈ ⴀⴖⴂⴄⴁⴓⴊⴈ ⴗⴍⴅⴊⴈⴇ ⴑⴓⴊⴈⴇⴓⴐⴇ ⴑⴛⴌⴍⴁⴃⴈⴇ, ⴃⴀ ⴓⴔⴐⴍⴑⴀⴃ ⴀⴋⴀⴖⴊⴄⴁⴃⴈⴇ ⴋⴀⴑ ⴓⴉⴓⴌⴈⴑⴀⴋⴃⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴊⴀⴁⴀⴑⴒⴐⴑⴀ ⴚⴐⴄⴋⴊⴇⴀⴑⴀ, ⴅⴈⴇⴀⴐⴚⴀ ⴐⴀ ⴋⴈⴐⴍⴌⴈⴑⴀⴑⴀ ⴜⴀⴐⴋⴍⴅⴑⴚⴊⴈ ⴇⴀⴅⴑⴀ ⴆⴄⴃⴀ, ⴅⴞⴋⴍⴁ, ⴅⴈⴇⴀⴐⴚⴀ ⴋⴄⴛⴀⴅⴈ ⴅⴄⴛⴈⴄⴁ ⴊⴞⴈⴌⴄⴁⴀⴑⴀ ⴃⴀ ⴊⴍⴚⴅⴀⴑⴀ ⴘⴄⴅⴑⴜⴈⴐⴀⴅ ⴘⴄⴑⴀⴌⴃⴍⴁⴄⴊⴀⴃ ⴁⴐⴀⴊⴇⴀ ⴙⴄⴋⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴖⴀⴇⴓ ⴀⴐⴀⴅⴈⴑ ⴓⴚⴍⴃⴀⴅⴑ ⴙⴄⴋⴄⴁⴐ, ⴀⴐⴀⴋⴄⴃ ⴘⴄⴋⴈⴜⴗⴀⴊⴄ ⴒⴉⴁⴈⴊⴍ ⴋⴀⴚⴞⴍⴅⴀⴐ, ⴘⴈⴘⴈⴇ ⴋⴍⴌⴀⴌⴓⴊⴈ ⴃⴀ, ⴛⴐⴜⴍⴊⴈⴇ ⴋⴖⴀⴖⴀⴃⴄⴁⴄⴊⴈ, ⴘⴄⴂⴚⴍⴃⴄ ⴘⴄⴌ, ⴜⴗⴀⴊⴍⴁⴀ-ⴠⴗⴀⴅ, ⴥ ⴋⴐⴀⴅⴀⴊⴋⴍⴜⴗⴀⴊⴄⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴜⴗⴀⴊⴄ ⴋⴄⴕⴋⴄⴌ, ⴋⴀⴚⴞⴍⴅⴀⴐ, ⴕⴋⴌⴈⴊⴑⴀ ⴘⴄⴌⴑⴀ ⴃⴀ ⴅⴈⴇⴀⴐⴚⴀ ⴋⴜⴗⴄⴋⴑⴋⴀⴌ ⴋⴎⴍⴅⴄ ⴜⴀⴐⴜⴗⴋⴄⴃⴓⴊⴈ, ⴋⴄⴜⴈⴄ ⴘⴄⴚⴃⴍⴋⴈⴊⴑⴀ, ⴂⴀⴋⴍⴋⴈⴞⴑⴄⴌ ⴋⴞⴄⴚⴇⴀⴂⴀⴌ ⴃⴀ ⴘⴄⴋⴐⴀⴚⴞⴄ ⴚⴞⴍⴅⴀⴐⴇⴀ-ⴇⴀⴌⴀ ⴑⴀⴋⴜⴗⴑⴍⴈⴑⴀ ⴘⴄⴌⴈⴑⴀⴇⴀⴌⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴐⴀⴏⴀⴋⴑ ⴃⴀⴑⴟⴃⴄ ⴑⴟⴀⴃ, ⴅⴈⴇⴀⴐⴚⴀ ⴋⴍⴜⴗⴀⴊⴄ, ⴃⴀ ⴂⴀⴋⴍⴑⴙⴌⴃⴄⴑ ⴋⴀⴖⴀⴊⴈ ⴃⴈⴃⴄⴁⴀ ⴘⴄⴌⴈ, ⴅⴈⴇⴀⴐ ⴘⴈⴘⴈ ⴈⴗⴍⴑ, ⴑⴀⴞⴋⴈⴊⴈ ⴐⴀ ⴍⴞⴐⴅⴈⴃⴄⴑ ⴃⴀ ⴗⴍⴅⴄⴊⴌⴈ ⴑⴛⴐⴜⴍⴃⴄⴑ ⴆⴀⴐⴈⴑⴀⴂⴀⴌ ⴑⴀⴗⴃⴐⴈⴑⴀ ⴘⴄⴌⴈⴑⴀ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴌⴀⴇⴄⴊⴋⴀⴌ ⴃⴀⴓⴅⴀⴊⴋⴀⴌ ⴂⴀⴌⴂⴀⴌⴀⴇⴊⴀ ⴘⴄⴌ, ⴃⴄⴃⴀⴍ, ⴃⴀ ⴅⴌⴄⴁⴀⴇⴀ ⴁⴌⴄⴊⴈⴑⴀⴂⴀⴌ ⴂⴈⴞⴑⴌⴀ; ⴐⴍⴋⴊⴈⴇⴀ ⴀⴖⴞⴄⴃ ⴋⴀⴃⴊⴈⴑⴀ ⴑⴓⴊⴈⴄⴐⴈⴑⴀ, ⴋⴈⴋⴖⴄⴁⴄⴊⴈ ⴆⴄⴚⴀⴃ, ⴙⴅⴄⴌⴚⴀ ⴂⴀⴌⴂⴅⴀⴌⴀⴇⴊⴄⴌ, ⴋⴀⴐⴈⴀⴋ, ⴋⴀⴕⴄⴁⴄⴊⴌⴈ ⴄⴑⴄ ⴘⴄⴌⴌⴈ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴑⴀⴉⴅⴈⴐⴅⴄⴊⴈ ⴀⴞⴀⴊⴈ ⴈⴞⴈⴊⴀ ⴐⴀ ⴆⴍⴑⴈⴋⴄ, ⴃⴄⴃⴀⴍ, ⴂⴀⴌⴉⴅⴈⴐⴃⴀ: ⴐⴀⴋⴄⴇⴓ ⴋⴀⴃⴊⴈ ⴑⴀⴖⴋⴐⴇⴍ ⴘⴄⴌⴃⴀ ⴝⴄⴘⴋⴀⴐⴈⴒⴀⴃ ⴑⴐⴓⴊ-ⴈⴗⴍ, ⴃⴀ ⴞⴍⴐⴚⴈⴄⴊⴀⴃ ⴀⴌⴂⴄⴊⴍⴑⴀⴃ ⴂⴞⴄⴃⴅⴈⴃⴀ ⴘⴄⴌ, ⴃⴀ ⴘⴄⴘⴈⴌⴄⴁⴓⴊ-ⴈⴕⴋⴌⴀ, ⴃⴀ ⴓⴂⴀⴊⴍⴁⴃⴀ Ⴕⴐⴈⴑⴒⴄⴑⴀ ⴓⴉⴓⴌⴈⴑⴀⴋⴃⴄ.<br />ⴃⴈⴃⴄⴁⴀ...</p>
<p>ⴖⴋⴄⴐⴇⴍ ⴋⴀⴋⴀⴍ ⴃⴀ ⴇⴀⴌⴀⴖⴋⴄⴐⴇⴍ ⴛⴄⴍ ⴃⴀ ⴌⴓⴂⴄⴘⴈⴌⴈⴑⴋⴚⴄⴋⴄⴊⴍ, ⴑⴓⴊⴍ ⴜⴐⴔⴄⴊⴍ, ⴓⴘⴍⴁⴄⴊⴍ ⴋⴀⴋⴀⴍ, ⴃⴀ ⴘⴍⴁⴈⴊⴍ ⴑⴈⴒⴗⴅⴀⴍ, ⴞⴍⴊⴍ ⴑⴓⴊⴍ ⴂⴀⴋⴍⴑⴐⴓⴊⴍ, ⴑⴀⴋⴍⴁⴈⴇ ⴄⴐⴇⴍ, ⴋⴀⴚⴞⴍⴅⴌⴄ.<br />ⴀⴜ ⴃⴀ...</p>
<p>ⴑⴈⴑⴞⴊⴇⴀⴂⴀⴌ ⴘⴄⴌⴇⴀ ⴖⴄⴁⴓⴊⴈ ⴎⴍⴐⴔⴈⴐⴈ, ⴖⴋⴐⴇⴈⴅⴂⴅⴀⴋⴍⴅⴀⴌⴇⴀ ⴞⴍⴐⴚⴇⴀ ⴋⴄⴓⴔⴈⴑⴀⴇⴀ ⴋⴍⴈⴕⴑⴍⴅⴀ, ⴓⴞⴐⴜⴌⴄⴊⴍ, ⴑⴀⴘⴍⴑⴀ ⴘⴈⴌⴀ ⴘⴄⴌⴑⴀ, ⴀⴋⴈⴑⴇⴣⴑⴚⴀ, ⴑⴀⴉⴓⴇⴐⴀⴃ Ⴖⴋⴐⴇⴈⴑⴋⴘⴍⴁⴊⴀⴃ ⴂⴕⴀⴃⴀⴂⴄⴁⴇ ⴘⴄⴌ.</p>
<div class="rdc">ⴂⴀⴊⴍⴁⴀ ⴇ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴓⴇⴄⴑⴊⴍⴃ ⴋⴃⴈⴂⴍⴋⴈⴊⴈ ⴘⴍⴁⴑ ⴆⴄⴑⴇⴀ ⴇⴀⴐⴂⴋⴀⴌⴄⴁⴈⴑⴀ, ⴓⴋⴀⴋⴍⴃ&nbsp; ⴃⴄⴃⴀ ⴋⴓⴚⴊⴀⴃ-ⴈⴖⴄⴁⴑ ⴓⴞⴐⴜⴌⴄⴊⴀⴃ, ⴐⴀⴋⴄⴇⴓ Ⴖⴋⴐⴇⴈⴑⴀ ⴘⴍⴁⴀ ⴑⴚⴅⴀⴊⴄⴁⴑ ⴁⴓⴌⴄⴁⴈⴑⴀ ⴜⴄⴑⴇⴀ; ⴀⴋⴈⴑⴇⴣⴑ ⴘⴄⴌ ⴗⴍⴅⴄⴊⴌⴈ ⴒⴍⴋⴌⴈ, Ⴖⴋⴐⴇⴈⴑⴀ ⴑⴛⴀⴊⴍ ⴃⴀ ⴃⴄⴃⴀⴍ, ⴃⴀⴓⴃⴓⴋⴄⴁⴊⴀⴃ ⴂⴀⴃⴈⴃⴄⴁⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴜⴗⴀⴊⴄⴁⴈⴇ ⴋⴍⴋⴞⴄⴃⴄⴌ ⴛⴄⴍ Ⴖⴋⴐⴇⴈⴑⴀⴍ ⴃⴀ ⴋⴈⴞⴑⴄⴌ ⴐⴍⴋⴄⴊⴈ ⴄⴂⴄ ⴑⴈⴒⴗⴅⴈⴇ ⴂⴀⴌⴞⴃⴈⴃ ⴄⴘⴋⴀⴉⴇⴀ, ⴃⴀ ⴑⴈⴒⴗⴅⴀ ⴑⴀⴜⴀⴃⴄⴊⴈ ⴋⴀⴐⴕⴓ ⴅⴈⴇⴀⴐⴚⴀ ⴀⴅⴀⴆⴀⴉⴑⴀ: ⴀⴋⴈⴌ ⴂⴄⴒⴗⴅⴈ, ⴙⴄⴋⴇⴀⴌⴀ ⴈⴗⴍ ⴑⴀⴋⴍⴇⴞⴄⴑⴀ ⴘⴈⴌⴀ ⴙⴄⴋⴑⴀ, ⴉⴅⴀⴊⴀⴃ ⴐⴀ ⴋⴍⴅⴈⴃⴄ ⴃⴈⴃⴄⴁⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴅⴀⴆⴀⴉⴈ ⴂⴂⴋⴍⴁⴃⴀ ⴃⴀ ⴀⴅⴀⴆⴀⴉⴈ Ⴖⴋⴐⴇⴀⴃ ⴂⴞⴀⴃⴍⴃⴀ; ⴞⴍⴊⴍ ⴍⴐⴌⴈⴅⴄ ⴘⴄⴌⴇⴀⴌⴀ ⴟⴅⴀⴐⴚⴋⴓⴊ ⴈⴗⴅⴌⴄⴑ; ⴀⴐⴀⴋⴄⴃ, ⴋⴞⴑⴌⴄⴊⴍ ⴙⴄⴋⴍ, ⴋⴄⴚⴀ ⴋⴑⴂⴀⴅⴑⴀⴃ ⴋⴍⴐⴜⴋⴓⴌⴈⴑⴀ ⴋⴈⴑ, ⴐⴍⴋⴄⴊⴋⴀⴌ ⴈⴂⴈ Ⴖⴋⴐⴇⴀⴃ ⴂⴈⴚⴌⴀ, ⴂⴀⴌⴋⴈⴞⴅⴄⴌ ⴉⴀⴐⴌⴈ ⴘⴄⴌⴈⴑⴀ ⴑⴀⴑⴓⴔⴄⴅⴊⴈⴑⴀⴌⴈ, ⴒⴉⴁⴈⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴁⴀⴃⴄⴁⴓⴊⴌⴈ ⴂⴀⴌⴉⴐⴇⴄⴑ ⴟⴅⴀⴐⴚⴋⴓⴊⴑⴀ ⴐⴀ ⴂⴞⴄⴃⴅⴈⴃⴄⴑ ⴘⴄⴌ; ⴋⴇⴀⴌⴈ ⴃⴀ ⴉⴊⴃⴄⴌⴈ ⴘⴈⴘⴈⴑⴀⴂⴀⴌ ⴂⴀⴌⴈⴎⴌⴄⴑ; ⴕⴅⴄⴗⴀⴌⴀ ⴘⴄⴈⴛⴐⴀ ⴃⴀ ⴟⴍⴟⴍⴞⴄⴇⴈ ⴍⴞⴄⴐ ⴈⴕⴋⴌⴀ, ⴃⴀ ⴃⴀⴁⴌⴄⴊⴃⴀ ⴌⴀⴇⴄⴊⴈ ⴋⴆⴈⴑⴀ, ⴐⴀⴏⴀⴋⴑ ⴟⴅⴐⴈⴇⴀ ⴅⴌⴄⴁⴓⴊⴀⴃ ⴂⴈⴞⴈⴊⴄⴑ ⴘⴄⴋⴍⴕⴋⴄⴃⴈ ⴇⴣⴑⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴌⴀⴌⴓⴊⴈⴑⴀ ⴖⴈⴐⴑⴇⴀ ⴌⴀⴗⴍⴔⴇⴀ ⴌⴓ ⴋⴈⴋⴞⴃⴈ ⴋⴞⴑⴌⴄⴊⴍ, ⴐⴀⴋⴄⴇⴓ ⴛⴀⴊⴈ ⴙⴄⴋⴈ ⴋⴍⴀⴉⴊⴃⴀ ⴙⴄⴋⴂⴀⴌ; ⴀⴐⴀⴋⴄⴃ ⴋⴍⴋⴄⴚ ⴂⴓⴊⴈ ⴘⴄⴋⴓⴑⴅⴐⴈⴊⴈ ⴃⴀ ⴋⴀⴐⴀⴃⴈⴑ ⴑⴈⴂⴊⴀⴞⴀⴉⴄ ⴑⴓⴊⴇⴀ, ⴐⴀⴇⴀ ⴄⴑⴄⴌⴈ ⴘⴄⴅⴑⴜⴈⴐⴌⴄ, ⴅⴈⴇⴀⴐⴚⴀ ⴑⴀⴇⴌⴍ ⴃⴀ ⴋⴈⴇⴅⴀⴊⴓⴊⴈ ⴋⴑⴞⴅⴄⴐⴎⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴑⴀⴟⴓⴊⴍ ⴙⴄⴋⴍ, ⴋⴑⴀⴟⴓⴊⴍ, ⴐⴍⴋⴄⴊⴈ ⴉⴅⴀⴊⴀⴃ ⴋⴍⴑⴊⴅⴀⴃ ⴞⴀⴐ ⴂⴀⴌⴑⴟⴀⴃ ⴑⴍⴔⴊⴈⴑⴀ; ⴋⴍⴜⴗⴀⴊⴈⴇⴀ ⴇⴅⴀⴊⴈⴇⴀ ⴋⴍⴋⴞⴄⴃⴄⴌ ⴋⴞⴑⴌⴄⴊⴍ; ⴓⴔⴐⴍⴑ ⴗⴍⴅⴊⴈⴑⴀ ⴁⴓⴌⴄⴁⴈⴑⴀ ⴉⴀⴚⴇⴀⴑⴀ, ⴓⴂⴓⴌⴓⴐⴄⴁⴈⴇ ⴘⴄⴚⴍⴃⴄⴁⴓⴊⴑⴀ ⴘⴄⴌⴑ ⴜⴈⴌⴀⴘⴄ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴗⴍⴅⴄⴊⴌⴈⴅⴄ ⴂⴀⴌⴀⴉⴅⴈⴐⴅⴄⴌ ⴓⴚⴞⴍⴈⴇⴀ ⴚⴞⴍⴅⴐⴄⴁⴈⴇⴀ ⴘⴄⴌⴈⴇⴀ: ⴀⴌⴂⴄⴊⴍⴑⴇⴀ ⴜⴄⴑⴌⴈ ⴃⴀ ⴉⴀⴚⴇⴀ ⴉⴐⴄⴁⴓⴊⴌⴈ; ⴐⴀⴋⴄⴇⴓ ⴓⴌⴈⴅⴇⴍⴈⴇⴀ ⴚⴞⴍⴅⴐⴄⴁⴈⴇⴀ ⴁⴓⴌⴄⴁⴀⴇⴀ ⴜⴀⴐⴞⴄⴃ, ⴐⴍⴋⴊⴈⴇⴀ ⴅⴈⴇⴀⴐⴚⴀ ⴐⴀ ⴓⴌⴈⴅⴇⴍⴇⴀ ⴔⴄⴐⴞⴈⴇⴀ ⴂⴀⴌⴅⴊⴄ, ⴋⴀⴐⴈⴀⴋ, ⴋⴃⴈⴌⴀⴐⴄⴚⴀ ⴈⴂⴈ ⴈⴍⴐⴃⴀⴌⴈⴑⴀ.</p>
<p>ⴖⴈⴐⴑⴍ ⴃⴄⴃⴀⴍ ⴋⴀⴐⴈⴀⴋ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴋⴍⴜⴗⴀⴊⴄ-ⴠⴗⴀⴅ ⴘⴄⴋⴍⴕⴋⴄⴃⴈ ⴋⴀⴕⴄⴁⴄⴊⴇⴀ ⴘⴄⴌⴇⴀⴇⴣⴑ, ⴖⴈⴐⴑⴍ ⴃⴄⴃⴀⴍ, ⴞⴑⴌⴀⴃ ⴙⴅⴄⴌⴃⴀ ⴁⴍⴐⴍⴒⴇⴀⴂⴀⴌ, ⴝⴈⴐⴇⴀ ⴃⴀ ⴅⴌⴄⴁⴀⴇⴀ ⴆⴄⴃⴀ-ⴃⴀⴑⴞⴋⴓⴊⴇⴀ, ⴃⴀ ⴂⴀⴌⴑⴀⴚⴃⴄⴊⴇⴀ ⴂⴀⴐⴄ ⴋⴍⴃⴂⴍⴋⴈⴊⴇⴀ; ⴐⴀⴇⴀ ⴃⴀⴓⴚⴞⴐⴍⴋⴄⴊⴀⴃ ⴂⴀⴃⴈⴃⴄⴁⴃⴄⴇ ⴘⴄⴌ ⴋⴀⴃⴈⴃⴄⴁⴄⴊⴑⴀ Ⴓⴔⴊⴈⴑⴀⴑⴀ.</p>
<p>ⴖⴈⴐⴑⴍ ⴋⴀⴋⴀⴍ ⴀⴌⴃⴐⴈⴀ, ⴄⴅⴄⴃⴐⴄ Ⴖⴋⴄⴐⴇⴑⴀ ⴙⴅⴄⴌⴇⴣⴑ.</p>
<p>ⴀⴌⴃⴐⴄⴀ ⴑⴀⴋ-ⴂⴆⴈⴑ ⴑⴀⴌⴀⴒⴐⴄⴊⴍ ⴋⴀⴋⴀⴍ, ⴋⴜⴗⴄⴋⴑⴍ ⴉⴐⴄⴒⴈⴑⴀⴍ, ⴙⴅⴄⴌⴇⴣⴑ ⴄⴅⴄⴃⴐⴄ, ⴐⴍⴋⴄⴊⴌⴈ ⴋⴞⴓⴐⴅⴀⴊⴄⴃ ⴂⴈⴂⴀⴊⴍⴁⴇ ⴘⴄⴌ, ⴐⴀⴇⴀ ⴅⴈⴞⴑⴌⴄⴇ ⴙⴅⴄⴌ ⴐⴈⴑⴞⴅⴈⴑⴀ, ⴈⴜⴐⴍⴄⴁⴈⴑⴀ ⴃⴀ ⴀⴓⴐⴀⴚⴞⴄⴊⴇⴀⴂⴀⴌ ⴚⴍⴃⴅⴀⴇⴀ, ⴐⴍⴋⴄⴊⴌⴈ ⴑⴀⴐⴜⴋⴓⴌⴍⴄⴁⴈⴇ ⴂⴞⴀⴃⴈⴇ ⴘⴄⴌ.<br />ⴃⴈⴃⴄⴁⴀ...</p>
<p>ⴋⴀⴋⴀⴑⴀ ⴇⴀⴗⴅⴀⴌⴈⴑ-ⴅⴑⴚⴄⴋⴇ, ⴛⴄⴑⴀ ⴓⴔⴐⴍⴑ ⴀⴖⴅⴀⴋⴀⴖⴊⴄⴁⴇ ⴃⴀ ⴑⴓⴊⴑⴀ ⴜⴐⴔⴄⴊⴑⴀ ⴑⴀⴐⴜⴋⴓⴌⴍⴄⴁⴈⴇ ⴅⴀⴕⴄⴁⴇ, ⴑⴀⴋⴍⴁⴀⴑⴀ ⴎⴈⴐⴄⴁⴈⴇ ⴃⴀ ⴄⴐⴇⴍⴁⴀⴑⴀ ⴀⴐⴑⴄⴁⴈⴇ, ⴅⴈⴇⴀⴐⴚⴀ ⴌⴀⴇⴄⴊⴑⴀ ⴃⴀ ⴌⴀⴇⴄⴊⴇⴀ, ⴃⴀ ⴚⴞⴍⴅⴄⴊⴑⴀ ⴃⴀ ⴚⴞⴍⴅⴄⴊⴇⴀ, ⴚⴞⴍⴅⴄⴊⴑ-ⴋⴗⴍⴔⴄⴊⴑⴀ ⴗⴍⴅⴄⴊⴇⴀⴑⴀ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ Ⴖⴋⴐⴇⴈⴑⴋⴘⴍⴁⴄⴊⴍ, ⴃⴀⴈⴚⴄⴅ ⴕⴀⴊⴀⴕⴈ ⴘⴄⴌⴈ, ⴐⴍⴋⴄⴊⴈ ⴄⴑⴄ ⴘⴄⴌ ⴋⴈⴄⴐ ⴋⴄⴔⴍⴁⴑ ⴑⴀⴖⴋⴐⴇⴍⴃ, ⴘⴄⴌ ⴋⴈⴄⴐ ⴋⴍⴀⴕⴅⴑ ⴛⴀⴊⴈ ⴃⴀ ⴘⴄⴌ ⴋⴈⴄⴐⴅⴄ ⴑⴛⴊⴄⴅⴑ ⴋⴒⴄⴐⴇⴀ, ⴆⴄⴑⴇⴀ ⴄⴕⴋⴌⴄⴁⴈⴑ ⴂⴀⴌⴑⴀⴚⴃⴄⴊⴇⴀ, ⴋⴐⴁⴛⴍⴊⴇⴀ ⴂⴀⴐⴄ-ⴋⴈⴀⴕⴚⴄⴅⴑ ⴃⴀ ⴋⴀⴐⴇⴄⴁⴑ ⴂⴀⴌⴑⴀⴂⴄⴁⴄⴊⴇⴀ ⴇⴣⴑⴈⴇⴀ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
