<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>ზიარების წინ საკითხავი ლოცვანი</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႪႭႺႥႠႬႨ ႱႠႩႨႧႾႠႥႨ ႦႨႠႰႤႡႨႱ ႼႨႬ⠕</div>
<div align="center">
<a href="ziarebis.html"><img src="../images/oqro1.png" border="0" width="8" height="20" alt="1" /></a> &nbsp;&nbsp;&nbsp;&nbsp;&nbsp;
<a href="ziarebis2.html"><img src="../images/oqro2.png" border="0" width="12" height="20" alt="2" /></a> &nbsp;&nbsp;&nbsp;&nbsp;&nbsp;
<img src="../images/vercx3.png" border="0" width="12" height="20" alt="3" /> &nbsp;&nbsp;&nbsp;&nbsp;&nbsp;
<a href="ziarebis4.html"><img src="../images/oqro4.png" border="0" width="12" height="20" alt="4" /></a>
</div>
<div class="pad-lc">
<i class="gr">ⴍⴃⴄⴑ ⴂⴄⴌⴄⴁⴍⴑ ⴞⴍⴐⴚⴈ ⴑⴀⴋⴄⴓⴔⴍ ⴋⴈⴖⴄⴁⴀⴃ ⴥ, ⴉⴀⴚⴍ: ⴘⴈⴘⴈⴇ ⴋⴈⴄⴀⴞⴊⴄ, ⴐⴀⴇⴀ ⴀⴐⴀ ⴃⴀⴈⴜⴅⴀ, 
  ⴐⴀⴋⴄⴇⴓ ⴚⴄⴚⴞⴊⴈ ⴀⴐⴑ: ⴃⴀ ⴐⴀⴏⴀⴋⴑ ⴂⴄⴌⴄⴁⴍⴑ ⴘⴄⴑⴋⴀⴃ ⴑⴈⴑⴞⴊⴈ ⴑⴀⴖⴋⴐⴇⴍ, ⴃⴀ ⴘⴄⴐⴇⴓⴀ ⴋⴈⴑⴇⴀⴌⴀ: 
  ⴃⴀⴄⴂⴄ ⴎⴈⴐⴅⴄⴊ ⴋⴀⴜⴓⴞⴄⴁⴄⴊⴇⴀ ⴘⴄⴌⴇⴀ ⴃⴀ ⴄⴑⴐⴄⴇ ⴑⴀⴑⴍⴄⴁⴈⴇ ⴋⴈⴅⴄⴃ ⴝⴀⴋⴀⴃ, ⴑⴀⴈⴃⴓⴋⴊⴍⴑⴀ ⴋⴈⴑ.</i>
<div class="rdc">ⴊⴍⴚⴅⴀ ⴜⴋ. ⴃⴈⴃⴈⴑⴀ ⴁⴀⴑⴈⴊⴈⴑⴀ</div>
<p><big class="rd">Ⴋ</big>ⴄⴓⴔⴡⴍ, Ⴓⴔⴀⴊⴍ Ⴈⴄⴑⴍ Ⴕⴐⴈⴑⴒⴄ, Ⴖⴋⴄⴐⴇⴍ ⴙⴓⴄⴌⴍ, ⴜⴗⴀⴐⴍⴍ ⴚⴞⴍⴅⴐⴄⴁⴈⴑⴀ ⴃⴀ ⴓⴉⴅⴃⴀⴅⴄⴁⴈⴑⴀⴍ, 
  ⴗⴍⴅⴊⴈⴑⴀ ⴃⴀⴁⴀⴃⴄⴁⴓⴊⴈⴑⴀ, ⴞⴈⴊⴓⴊⴈⴑⴀ ⴃⴀ ⴓⴞⴈⴊⴀⴅⴈⴑⴀ ⴘⴄⴋⴍⴕⴋⴄⴃⴈⴑⴀ, ⴃⴀⴓⴑⴀⴁⴀⴋⴍⴑⴀ ⴋⴀⴋⴈⴑⴀ 
  ⴇⴀⴌⴀ ⴑⴀⴋⴀⴐⴀⴃⴈⴑⴍⴍ, ⴛⴄⴍ ⴃⴀ ⴇⴀⴌⴀ ⴃⴀⴓⴑⴀⴁⴀⴋⴍⴍ, ⴐⴍⴋⴄⴊⴋⴀⴌ ⴋⴐⴀⴅⴊⴈⴑⴀ ⴑⴀⴞⴈⴄⴐⴄⴁⴈⴑⴀⴇⴣⴑ, 
  ⴓⴉⴀⴌⴀⴑⴉⴌⴄⴊⴇⴀ ⴃⴖⴄⴇⴀ, ⴞⴍⴐⴚⴌⴈ ⴘⴄⴈⴋⴍⴑⴄⴌ, ⴃⴀ ⴟⴅⴀⴐⴑ ⴄⴚⴅⴈ ⴃⴀ ⴃⴀⴈⴉⴀⴊ, ⴙⴓⴄⴌ ⴓⴋⴀⴃⴊⴍⴇⴀ 
  ⴃⴀ ⴛⴅⴈⴐⴈⴑⴋⴍⴕⴋⴄⴃⴇⴀⴇⴣⴑ, ⴃⴀ ⴇⴣⴑⴈⴇⴀ ⴑⴈⴑⴞⴊⴈⴇⴀ ⴂⴀⴌⴀⴀⴞⴊⴄ ⴂⴀⴌⴞⴐⴜⴌⴈⴊⴈ ⴚⴍⴃⴅⴈⴇⴀ ⴁⴓⴌⴄⴁⴀ 
  ⴙⴓⴄⴌⴈ. ⴇⴅⴈⴇ ⴓⴉⴅⴃⴀⴍ ⴋⴄⴓⴔⴡⴍ, ⴘⴄⴈⴜⴈⴐⴄ ⴙⴄⴋ ⴚⴍⴃⴅⴈⴊⴈⴑⴀ ⴑⴈⴌⴀⴌⴓⴊⴈ, ⴃⴀ ⴋⴍⴠⴗⴀⴅ ⴗⴓⴐⴈ ⴘⴄⴌⴈ 
  ⴙⴄⴋⴃⴀ ⴃⴀ ⴈⴑⴋⴈⴌⴄ ⴑⴈⴒⴗⴅⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴅⴑⴚⴍⴃⴄ, Ⴓⴔⴀⴊⴍ, ⴅⴑⴚⴍⴃⴄ ⴚⴀⴃ ⴋⴈⴋⴀⴐⴇ, ⴃⴀ 
  ⴀⴐⴀ ⴅⴀⴐ ⴖⴈⴐⴑ ⴀⴖⴞⴈⴊⴅⴀⴃ ⴑⴈⴋⴀⴖⴊⴄⴃ ⴋⴈⴋⴀⴐⴇ ⴃⴈⴃⴄⴁⴈⴑⴀ ⴘⴄⴌⴈⴑⴀ, ⴐⴀⴋⴄⴇⴓ ⴂⴀⴌⴅⴀⴐⴈⴑⴞⴄ ⴑⴀⴞⴈⴄⴐⴄⴁⴀ 
  ⴘⴄⴌⴈ, ⴃⴀ ⴋⴚⴌⴄⴁⴀⴇⴀ ⴘⴄⴌⴇⴀ ⴂⴀⴐⴃⴀⴅⴞⴄⴃ, ⴀⴐⴚⴀ ⴅⴈⴑⴋⴈⴌⴄ ⴁⴐⴛⴀⴌⴄⴁⴀⴇⴀ ⴘⴄⴌⴇⴀ, ⴀⴐⴀⴋⴄⴃ ⴘⴄⴌ, 
  Ⴓⴔⴀⴊⴍ, ⴐⴍⴋⴄⴊⴈ ⴛⴅⴈⴐ-ⴓⴞⴑⴄⴌⴄⴁⴄⴊ ⴞⴀⴐ, ⴑⴓⴊⴂⴐⴛⴄⴊ ⴃⴀ ⴋⴐⴀⴅⴀⴊⴋⴍⴜⴗⴀⴊⴄ, ⴀⴐⴀ ⴋⴈⴋⴄⴚ ⴋⴄ ⴜⴀⴐⴜⴗⴋⴄⴃⴀⴃ 
  ⴓⴑⴟⴓⴊⴍⴄⴁⴀⴇⴀ ⴇⴀⴌⴀ ⴙⴄⴋⴇⴀ, ⴋⴀⴐⴀⴃⴈⴑ ⴋⴍⴋⴊⴍⴃⴌⴄⴋⴀⴌ ⴙⴄⴋⴈⴑⴀ ⴋⴍⴕⴚⴄⴅⴈⴑⴀⴋⴀⴌ, ⴐⴀⴋⴄⴇⴓ ⴘⴄⴌ 
  ⴑⴇⴕⴓ, ⴉⴀⴚⴇⴋⴍⴗⴅⴀⴐⴄⴍ, ⴜⴈⴌⴀⴑⴜⴀⴐⴋⴄⴒⴗⴅⴄⴊⴈⴑⴀ ⴘⴄⴌⴈⴑⴀ ⴋⴈⴄⴐ, ⴅⴈⴇⴀⴐⴋⴄⴃ: „ⴌⴄⴁⴑⴈⴇ ⴀⴐⴀ ⴋⴌⴄⴁⴀⴅⴑ 
  ⴑⴈⴉⴅⴃⴈⴊⴈ ⴚⴍⴃⴅⴈⴊⴈⴑⴀ, ⴀⴐⴀⴋⴄⴃ ⴋⴍⴕⴚⴄⴅⴀ ⴃⴀ ⴚⴞⴍⴅⴐⴄⴁⴀ ⴋⴈⴑⴈ“. ⴐⴀⴋⴄⴇⴓ ⴀⴐⴀ ⴂⴌⴄⴁⴀⴅⴑ, ⴋⴄⴓⴔⴡⴍ, 
  ⴤⴄⴊⴇⴀ ⴘⴄⴌⴇⴀ ⴃⴀⴁⴀⴃⴄⴁⴓⴊⴈⴑⴀ ⴜⴀⴐⴜⴗⴋⴄⴃⴀ, ⴃⴀ ⴀⴐⴚⴀ ⴂⴇⴌⴀⴅⴑ ⴜⴀⴐⴜⴗⴋⴄⴃⴀ ⴉⴀⴚⴇⴀ, ⴀⴐⴀⴋⴄⴃ, 
  ⴂⴌⴄⴁⴀⴅⴑ ⴗⴍⴅⴄⴊⴇⴀ ⴚⴞⴍⴅⴐⴄⴁⴀ ⴃⴀ ⴋⴄⴚⴌⴈⴄⴐⴄⴁⴀⴑⴀ ⴝⴄⴘⴋⴀⴐⴈⴒⴄⴁⴈⴑⴀⴑⴀ ⴋⴍⴑⴅⴊⴀ. ⴀⴋⴈⴑⴇⴣⴑⴚⴀ 
  ⴃⴀⴖⴀⴚⴀⴇⴓ ⴀⴐⴀ ⴖⴈⴐⴑ-ⴅⴀⴐ ⴚⴀⴑⴀ ⴃⴀ ⴕⴅⴄⴗⴀⴌⴀⴑⴀ, ⴃⴀ ⴀⴋⴀⴑⴚⴀ ⴑⴀⴜⴓⴇⴍⴑⴀ ⴚⴞⴍⴅⴐⴄⴁⴀⴑⴀ, ⴗⴍⴅⴊⴈⴇⴓⴐⴇ 
  ⴇⴀⴅⴈ ⴙⴄⴋⴈ ⴃⴀⴅⴀⴋⴍⴐⴙⴈⴊⴄ ⴚⴍⴃⴅⴀⴑⴀ ⴃⴀ ⴂⴄⴋⴍⴇⴀ ⴃⴀⴅⴄⴋⴍⴌⴄ, ⴃⴀ ⴞⴀⴒⴈ ⴘⴄⴌⴈ ⴓⴞⴋⴀⴐⴅⴠⴗⴀⴅ, ⴀⴐⴀⴋⴄⴃ 
  ⴅⴈⴌⴀⴇⴂⴀⴌ ⴕⴋⴌⴓⴊⴈ ⴃⴀ ⴃⴀⴁⴀⴃⴄⴁⴓⴊⴈ ⴘⴄⴌⴈ ⴅⴀⴐ, ⴀⴐⴀ ⴓⴋⴄⴚⴀⴐ ⴅⴀⴐ ⴇⴣⴑⴑⴀ ⴚⴞⴍⴅⴐⴄⴁⴀⴑⴀ ⴑⴀⴜⴗⴀⴊⴍⴁⴄⴊⴈ, 
  ⴀⴐⴀⴋⴄⴃ ⴀⴓⴐⴀⴚⴞⴄⴊⴈⴑⴀ ⴋⴍⴜⴗⴀⴊⴄⴁⴈⴑⴀ ⴘⴄⴌⴈⴑⴀ ⴋⴍⴋⴀⴐⴇ ⴉⴀⴃⴌⴈⴄⴐⴀⴃ ⴋⴍⴅⴀⴊ; ⴘⴄⴋⴈⴜⴗⴌⴀⴐⴄ ⴓⴉⴅⴄ 
  ⴋⴄⴚⴀ, ⴉⴀⴚⴇⴋⴍⴗⴅⴀⴐⴄⴍ Ⴓⴔⴀⴊⴍ, ⴅⴈⴇⴀⴐⴚⴀ ⴋⴄⴛⴀⴅⴈ, ⴅⴈⴇⴀⴐⴚⴀ ⴀⴅⴀⴆⴀⴉⴈ, ⴅⴈⴇⴀⴐⴚⴀ ⴋⴄⴆⴅⴄⴐⴄ, 
  ⴃⴀ ⴅⴈⴇⴀⴐⴚⴀ ⴓⴛⴖⴄⴁⴈ, ⴃⴀ ⴀⴖⴈⴖⴄ ⴒⴅⴈⴐⴇⴈ ⴋⴛⴈⴋⴄ ⴚⴍⴃⴅⴀⴇⴀ ⴙⴄⴋⴇⴀ, ⴐⴍⴋⴄⴊⴋⴀⴌ ⴀⴖⴈⴞⴅⴄⴌ ⴚⴍⴃⴅⴀⴌⴈ 
  ⴑⴍⴔⴊⴈⴑⴀⴌⴈ, ⴃⴀ ⴓⴛⴊⴓⴐⴄⴁⴀⴌⴈ ⴉⴀⴚⴇⴀ ⴂⴀⴌⴠⴉⴓⴐⴌⴄⴌ, ⴃⴀ ⴋⴀⴘⴅⴐⴀⴊⴇⴀ ⴃⴀ ⴒⴅⴈⴐⴇⴋⴛⴈⴋⴄⴇⴀ ⴘⴄⴌⴃⴀ 
  ⴋⴍⴓⴜⴍⴃⴄ ⴂⴀⴌⴑⴅⴄⴌⴄⴁⴀⴃ; ⴐⴍⴋⴄⴊⴈ ⴀⴐⴀ ⴋⴍⴞⴅⴄⴃ ⴜⴍⴃⴄⴁⴀⴃ ⴋⴀⴐⴇⴀⴊⴇⴀ, ⴀⴐⴀⴋⴄⴃ ⴚⴍⴃⴅⴈⴊⴇⴀ ⴑⴈⴌⴀⴌⴓⴊⴀⴃ, 
  ⴂⴀⴌⴋⴜⴋⴈⴃⴄ ⴋⴄ ⴗⴍⴅⴊⴈⴑⴀⴂⴀⴌ ⴘⴄⴂⴈⴌⴄⴁⴈⴑⴀ ⴞⴍⴐⴚⴇⴀ ⴃⴀ ⴑⴓⴊⴈⴑⴀ, ⴃⴀ ⴋⴀⴑⴜⴀⴅⴄ ⴋⴄ ⴑⴐⴓⴊⴗⴍⴔⴀⴃ 
  ⴑⴈⴜⴋⴈⴃⴈⴇⴀ ⴘⴈⴘⴑⴀ ⴘⴈⴌⴀ ⴘⴄⴌⴑⴀ, ⴐⴀⴇⴀ ⴜⴋⴈⴃⴈⴇⴀ ⴋⴍⴜⴀⴋⴄⴁⴈⴇⴀ ⴑⴈⴌⴃⴈⴑⴈⴑⴀ ⴙⴄⴋⴈⴑⴀⴇⴀ, ⴑⴈⴜⴋⴈⴃⴄⴇⴀ 
  ⴘⴄⴌⴇⴀ ⴌⴀⴜⴈⴊⴑⴀ ⴘⴄⴋⴜⴗⴌⴀⴐⴄⴁⴄⴊⴈ, ⴘⴄⴅⴄⴐⴇⴍ ⴜⴋⴈⴃⴀⴑⴀ ⴞⴍⴐⴚⴑⴀ ⴘⴄⴌⴑⴀ ⴃⴀ ⴑⴈⴑⴞⴊⴑⴀ, ⴃⴀ ⴋⴀⴕⴅⴌⴃⴄ 
  ⴘⴄⴌ ⴃⴀⴋⴉⴅⴈⴃⴐⴄⴁⴓⴊⴀⴃ, ⴃⴀ ⴄⴂⴍ ⴙⴄⴋ-ⴘⴍⴐⴈⴑ ⴇⴀⴌⴀ ⴋⴀⴋⴈⴇ ⴃⴀ ⴑⴓⴊⴈⴇ ⴜⴋⴈⴃⴈⴇⴓⴐⴇ. ⴠⴄ, Ⴓⴔⴀⴊⴍ 
  Ⴈⴄⴑⴍ Ⴕⴐⴈⴑⴒⴄ, Ⴖⴋⴄⴐⴇⴍ ⴙⴄⴋⴍ, ⴐⴀⴇⴀ ⴀⴐⴀ ⴑⴀⴑⴟⴄⴊ ⴋⴄⴗⴍⴑ ⴋⴄ ⴆⴈⴀⴐⴄⴁⴀ ⴗⴍⴅⴊⴀⴃⴜⴋⴈⴃⴀⴇⴀ ⴃⴀ 
  ⴚⴞⴍⴅⴄⴊⴑ-ⴋⴗⴍⴔⴄⴊⴇⴀ ⴑⴀⴈⴃⴓⴋⴊⴍⴇⴀ ⴘⴄⴌⴇⴀ, ⴌⴓⴚⴀ ⴓⴛⴊⴓⴐ ⴅⴈⴕⴋⴌⴄ ⴑⴓⴊⴈⴇ ⴃⴀ ⴞⴍⴐⴚⴈⴇ, ⴐⴍⴋⴄⴊⴇⴀⴚⴀ 
  ⴓⴖⴈⴐⴑⴀⴃ ⴅⴄⴆⴈⴀⴐⴄⴁⴈ, ⴀⴐⴀⴋⴄⴃ ⴋⴍⴋⴄⴚ ⴋⴄ ⴅⴈⴃⴐⴄ ⴓⴉⴀⴌⴀⴑⴉⴌⴄⴊ ⴀⴖⴋⴍⴔⴘⴅⴈⴌⴅⴀⴃ ⴙⴄⴋⴃⴀⴋⴃⴄ, ⴃⴀⴓⴑⴟⴄⴊⴀⴃ 
  ⴋⴍⴖⴄⴁⴀⴃ ⴌⴀⴜⴈⴊⴈ ⴑⴈⴜⴋⴈⴃⴄⴇⴀ ⴘⴄⴌⴇⴀ, ⴑⴓⴊⴈⴑⴀ ⴜⴋⴈⴃⴈⴑⴀ ⴆⴈⴀⴐⴄⴁⴀⴃ, ⴑⴀⴂⴆⴀⴊ ⴚⴞⴍⴅⴐⴄⴁⴈⴑⴀ ⴑⴀⴓⴉⴓⴌⴍⴑⴀ, 
  ⴃⴀ ⴉⴄⴇⴈⴊ-ⴋⴈⴇⴅⴀⴊⴓⴊ ⴑⴈⴒⴗⴅⴈⴑⴑⴀⴂⴄⴁⴄⴊ ⴜⴈⴌⴀⴘⴄ ⴑⴀⴘⴈⴌⴄⴊⴑⴀ ⴑⴀⴋⴑⴟⴀⴅⴐⴍⴑⴀ ⴘⴄⴌⴑⴀ, ⴐⴀⴇⴀ ⴋⴄⴚⴀ 
  ⴗⴍⴅⴄⴊⴇⴀ ⴐⴙⴄⴓⴊⴇⴀ ⴘⴄⴌⴇⴀ ⴇⴀⴌⴀ, ⴆⴈⴀⴐ ⴅⴈⴕⴋⴌⴄ ⴓⴞⴐⴜⴌⴄⴊⴇⴀ ⴉⴄⴇⴈⴊⴇⴀ ⴘⴄⴌⴇⴀ, ⴐⴍⴋⴄⴊⴈ ⴂⴀⴌⴓⴋⴆⴀⴃⴄ 
  ⴋⴍⴗⴅⴀⴐⴄⴇⴀ ⴘⴄⴌⴇⴀ, Ⴓⴔⴀⴊⴍ, ⴐⴍⴋⴄⴊⴈ ⴋⴀⴇⴇⴀⴌⴀ ⴃⴈⴃⴄⴁⴓⴊ ⴞⴀⴐ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴊⴍⴚⴅⴀ ⴜⴋ. ⴋⴀⴋⴈⴑⴀ ⴈⴍⴀⴌⴄ ⴍⴕⴐⴍⴎⴈⴐⴈⴑⴀ. ⴁ</div>
<p><big class="rd">Ⴓ</big>ⴔⴀⴊⴍ Ⴖⴋⴄⴐⴇⴍ ⴙⴄⴋⴍ, ⴓⴜⴗⴈ, ⴐⴀⴋⴄⴇⴓ ⴀⴐⴀ ⴅⴀⴐ ⴖⴈⴐⴑ, ⴀⴐⴚⴀ ⴉⴋⴀ, ⴐⴀⴇⴀ ⴑⴀⴐⴇⴓⴊⴑⴀ ⴕⴅⴄⴘⴄ 
  ⴑⴀⴞⴊⴑⴀ ⴑⴓⴊⴈⴑⴀ ⴙⴄⴋⴈⴑⴀⴑⴀ ⴘⴄⴋⴍⴞⴅⴈⴃⴄ, ⴀⴋⴈⴑⴇⴣⴑⴚⴀ, ⴐⴀⴋⴄⴇⴓ ⴑⴐⴓⴊⴈⴀⴃ ⴍⴞⴄⴐ ⴃⴀ ⴃⴀⴚⴄⴋⴓⴊ 
  ⴀⴐⴑ, ⴃⴀ ⴀⴐⴀ ⴂⴀⴕⴅⴑ ⴙⴄⴋⴑ ⴘⴍⴐⴈⴑ ⴀⴃⴂⴈⴊⴈ ⴖⴈⴐⴑⴈ, ⴑⴀⴃⴀ ⴇⴀⴅⴈ ⴋⴈⴈⴃⴐⴈⴉⴍ, ⴀⴐⴀⴋⴄⴃ, ⴅⴈⴇⴀⴐⴚⴀ 
  ⴋⴀⴖⴊⴈⴇ ⴃⴀⴈⴋⴃⴀⴁⴊⴄ ⴇⴀⴅⴈ ⴇⴣⴑⴈ ⴙⴓⴄⴌⴇⴣⴑ, ⴀⴜⴚⴀ ⴋⴈⴈⴇⴅⴀⴊⴄ ⴑⴈⴋⴃⴀⴁⴊⴄ ⴙⴄⴋⴈ, ⴃⴀ ⴅⴈⴇⴀⴐⴚⴀ 
  ⴇⴀⴅⴑ-ⴈⴃⴄⴅ ⴕⴅⴀⴁⴑⴀ ⴘⴈⴌⴀ ⴘⴍⴁⴀ, ⴃⴀ ⴁⴀⴂⴀⴑⴀ ⴓⴑⴈⴒⴗⴅⴇⴀⴑⴀ ⴋⴈⴜⴅⴄⴌⴀ, ⴄⴂⴐⴄⴇⴅⴄ ⴖⴈⴐⴑ-ⴈⴙⴈⴌⴄ 
  ⴁⴀⴂⴀⴑⴀ ⴓⴑⴈⴒⴗⴅⴈⴑⴀ ⴑⴓⴊⴈⴑⴀ ⴙⴄⴋⴈⴑⴀⴑⴀ, ⴃⴀ ⴘⴄⴂⴈⴌⴄⴁⴓⴊⴇⴀ ⴞⴍⴐⴚⴇⴀ ⴙⴄⴋⴇⴀ ⴘⴄⴋⴍⴑⴊⴅⴀⴃ, ⴃⴀ 
  ⴅⴈⴇⴀⴐⴚⴀ ⴀⴐⴀ ⴓⴖⴈⴐⴑ-ⴈⴙⴈⴌⴄ ⴘⴄⴑⴅⴊⴀⴃ ⴃⴀ ⴑⴄⴐⴍⴁⴀⴃ ⴚⴍⴃⴅⴈⴊⴇⴀ ⴇⴀⴌⴀ ⴑⴀⴞⴊⴑⴀ ⴑⴅⴈⴋⴍⴌ ⴉⴄⴇⴐⴍⴅⴌⴈⴑⴀⴑⴀ, 
  ⴄⴂⴐⴄⴇⴅⴄ ⴑⴀⴇⴌⴍ-ⴈⴗⴀⴅ ⴘⴄⴋⴍⴑⴊⴅⴀⴃ ⴑⴀⴞⴊⴑⴀ ⴋⴃⴀⴁⴊⴈⴑⴀ ⴑⴓⴊⴈⴑⴀ ⴙⴄⴋⴈⴑⴀⴑⴀ ⴉⴄⴇⴐⴍⴅⴀⴌⴑⴀ ⴃⴀ ⴚⴍⴃⴅⴈⴊⴑⴀ, 
  ⴃⴀ ⴅⴈⴇⴀⴐⴚⴀ ⴀⴐⴀ ⴂⴀⴌⴀⴂⴃⴄ ⴋⴑⴂⴀⴅⴑⴀⴃ ⴙⴄⴋⴑⴀ ⴋⴄⴛⴀⴅⴈ, ⴃⴀ ⴚⴍⴃⴅⴈⴊⴈ ⴋⴍⴑⴐⴓⴊⴈ ⴃⴀ ⴘⴄⴋⴞⴄⴁⴄⴊⴈ 
  ⴘⴄⴌⴃⴀ, ⴄⴂⴐⴄⴇⴅⴄ ⴘⴄⴋⴈⴜⴗⴌⴀⴐⴄ ⴋⴄⴚⴀ ⴚⴍⴃⴅⴈⴊⴈ, ⴋⴍⴑⴐⴓⴊⴈ ⴃⴀ ⴘⴄⴋⴞⴄⴁⴄⴊⴈ ⴘⴄⴌⴈ ⴃⴀ ⴅⴈⴇⴀⴐⴚⴀ 
  ⴀⴐⴀ ⴋⴍⴈⴛⴀⴂⴄ ⴋⴜⴈⴉⴅⴊⴄⴅⴀⴌⴈ ⴈⴂⴈ ⴎⴈⴐⴈ ⴋⴈⴑⴈ, ⴃⴀ ⴀⴐⴀ-ⴜⴋⴈⴃⴀ ⴀⴋⴁⴍⴐⴈⴑⴋⴗⴍⴔⴄⴊⴈ ⴘⴄⴌⴈ. ⴌⴓⴚⴀ 
  ⴙⴄⴋⴑⴀ ⴋⴍⴈⴛⴀⴂⴄⴁ ⴓⴋⴜⴈⴉⴅⴊⴄⴅⴀⴌⴄⴑⴑⴀ ⴋⴈⴑⴑⴀ ⴎⴈⴐⴑⴀ, ⴃⴀ ⴓⴀⴐⴀⴜⴋⴈⴃⴄⴑⴑⴀ, ⴌⴓⴚⴀ ⴑⴀⴛⴀⴂⴄⴊⴇⴀ 
  ⴃⴀ ⴓⴀⴐⴀⴜⴋⴈⴃⴄⴑⴇⴀ ⴁⴀⴂⴄⴇⴀ, ⴃⴀ ⴘⴄⴂⴈⴌⴄⴁⴓⴊⴑⴀ ⴃⴀ ⴀⴐⴀⴜⴋⴈⴃⴀⴑⴀ ⴄⴌⴀⴑⴀ ⴙⴄⴋⴑⴀ, ⴀⴐⴀⴋⴄⴃ ⴋⴄⴗⴀⴅⴌ 
  ⴋⴄ ⴌⴀⴉⴅⴄⴐⴚⴞⴀⴊⴈ ⴗⴍⴅⴊⴀⴃⴜⴋⴈⴃⴈⴑⴀ ⴞⴍⴐⴚⴈⴑⴀ, ⴃⴀ ⴓⴞⴐⴜⴌⴄⴊⴈⴑⴀ ⴑⴈⴑⴞⴊⴈⴑⴀ ⴘⴄⴌⴈⴑⴀ, ⴂⴀⴌⴋⴜⴋⴄⴃⴄⴊ 
  ⴃⴀ ⴂⴀⴌⴋⴀⴌⴀⴇⴊⴄⴁⴄⴊ, ⴃⴀ ⴑⴈⴋⴐⴇⴄⴊⴄ ⴋⴃⴀⴁⴊⴈⴑⴀ ⴑⴓⴊⴈⴑⴀ ⴃⴀ ⴞⴍⴐⴚⴇⴀ ⴃⴀ ⴀⴖⴋⴀⴑⴓⴁⴓⴕⴄⴁⴄⴊ ⴑⴈⴋⴛⴈⴋⴈⴑⴀ 
  ⴋⴐⴀⴅⴀⴊⴇⴀ ⴚⴍⴃⴅⴀⴇⴀ ⴙⴄⴋⴇⴀⴑⴀ, ⴃⴀ ⴑⴀⴚⴍⴃ ⴗⴍⴅⴊⴈⴑⴀ ⴑⴀⴄⴘⴋⴀⴉⴍⴑⴀ ⴋⴍⴕⴋⴄⴃⴄⴁⴈⴑⴀ, ⴑⴀⴛⴊⴄⴅⴄⴊ 
  ⴃⴀ ⴘⴄⴑⴀⴁⴐⴉⴍⴊⴄⴁⴄⴊ ⴛⴅⴈⴐⴇⴀ ⴃⴀ ⴁⴍⴐⴍⴒⴇⴀ ⴙⴅⴄⴓⴊⴄⴁⴀⴇⴀ ⴙⴄⴋⴇⴀ, ⴋⴍⴋⴀⴉⴅⴃⴈⴌⴄⴁⴄⴊ ⴅⴌⴄⴁⴀⴇⴀ, 
  ⴃⴀⴚⴅⴀⴃ ⴋⴚⴌⴄⴁⴀⴇⴀ ⴘⴄⴌⴇⴀ, ⴘⴄⴛⴈⴌⴄⴁⴀⴃ ⴑⴀⴖⴋⴐⴇⴍⴑⴀ ⴋⴀⴃⴊⴈⴑⴀ ⴘⴄⴌⴈⴑⴀ ⴃⴀ ⴇⴅⴈⴑⴄⴁⴀⴃ ⴑⴓⴔⴄⴅⴈⴑⴀ 
  ⴘⴄⴌⴈⴑⴀ, ⴀⴐⴀ ⴅⴈⴇⴀⴐⴚⴀ ⴘⴄⴓⴐⴀⴚⴞ-ⴋⴗⴍⴔⴄⴊⴈ ⴋⴍⴅⴀⴊ ⴘⴄⴌⴃⴀ, Ⴕⴐⴈⴑⴒⴄ Ⴖⴋⴄⴐⴇⴍ, ⴀⴐⴀⴋⴄⴃ, ⴅⴈⴇⴀⴐⴚⴀ 
  ⴉⴀⴃⴌⴈⴄⴐⴈ ⴂⴀⴋⴍⴓⴇⴕⴋⴄⴊⴈⴑⴀ ⴑⴀⴞⴈⴄⴐⴄⴁⴈⴑⴀ ⴘⴄⴌⴈⴑⴀ, ⴐⴀⴇⴀ ⴀⴐⴀ ⴋⴐⴀⴅⴀⴊ-ⴏⴀⴋ ⴂⴀⴌⴘⴍⴐⴄⴁⴓⴊⴈ ⴆⴈⴀⴐⴄⴁⴈⴑⴀ 
  ⴘⴄⴌⴈⴑⴀ, ⴑⴀⴌⴀⴃⴈⴐⴍ ⴅⴈⴕⴋⴌⴄ ⴂⴍⴌⴈⴄⴐⴈⴑⴀ ⴋⴂⴄⴊⴈⴑⴀ; ⴀⴋⴈⴑⴇⴣⴑ ⴂⴄⴅⴄⴃⴐⴄⴁⴈ ⴘⴄⴌ, ⴐⴀⴋⴄⴇⴓ ⴋⴞⴍⴊⴍⴍ 
  ⴍⴃⴄⴌ ⴜⴋⴈⴃⴀ ⴞⴀⴐ, ⴋⴄⴓⴔⴡⴍ, ⴂⴀⴌⴑⴜⴋⴈⴃⴄ ⴑⴓⴊⴈ ⴙⴄⴋⴈ ⴃⴀ ⴞⴍⴐⴚⴌⴈ, ⴂⴍⴌⴄⴁⴀ ⴃⴀ ⴂⴓⴊⴈ, ⴇⴈⴐⴉⴋⴄⴊⴌⴈ, 
  ⴃⴀ ⴌⴀⴜⴊⴄⴅⴌⴈ, ⴃⴀ ⴗⴍⴅⴊⴈⴇⴓⴐⴇ ⴂⴀⴌⴋⴀⴀⴞⴊⴄ ⴋⴄ, ⴃⴀ ⴃⴀⴌⴄⴐⴂⴄ ⴘⴈⴘⴈ ⴘⴄⴌⴈ ⴀⴑⴍⴇⴀ ⴘⴈⴌⴀ ⴙⴄⴋⴇⴀ, 
  ⴃⴀ ⴑⴈⴜⴋⴈⴃⴄ ⴘⴄⴌⴈ ⴋⴍⴓⴉⴊⴄⴁⴄⴊ-ⴗⴀⴅ ⴙⴄⴋⴂⴀⴌ ⴃⴀ ⴋⴄⴕⴋⴄⴌ ⴘⴄⴋⴜⴄ ⴃⴀ ⴤⴄⴊⴈⴑⴀⴖⴋⴎⴐⴍⴁⴄⴊ, ⴜⴀⴐⴋⴀⴐⴇⴄ 
  ⴋⴘⴅⴈⴃⴍⴁⴀⴑⴀ ⴘⴈⴌⴀ ⴚⴞⴍⴅⴐⴄⴁⴀ ⴙⴄⴋⴈ, ⴃⴀ ⴖⴈⴐⴑ-ⴋⴗⴀⴅ ⴋⴄ ⴋⴀⴐⴟⴅⴄⴌⴈⴇ ⴃⴂⴍⴋⴀⴃ ⴜⴋⴈⴃⴀⴇⴀ ⴘⴄⴌⴇⴀ 
  ⴇⴀⴌⴀ, ⴍⴞⴈⴇⴀ ⴃⴀ ⴅⴄⴃⴐⴄⴁⴈⴇⴀ ⴗⴍⴅⴊⴀⴃⴜⴋⴈⴃⴈⴑⴀ ⴃⴄⴃⴈⴑⴀ ⴘⴄⴌⴈⴑⴀⴇⴀ, ⴓⴑⴞⴄⴓⴊⴍⴇⴀ ⴋⴑⴀⴞⴓⴐⴇⴀ ⴃⴀ 
  ⴓⴞⴐⴜⴌⴄⴊⴇⴀ ⴛⴀⴊⴇⴀ, ⴃⴀ ⴗⴍⴅⴄⴊⴇⴀ ⴜⴋⴈⴃⴀⴇⴀ ⴑⴀⴓⴉⴓⴌⴈⴇⴂⴀⴌ ⴑⴀⴇⴌⴍⴗⴍⴔⴈⴊⴇⴀ ⴘⴄⴌⴇⴀⴇⴀ, ⴀⴋⴈⴌ.</p>
<div class="rdc">ⴊⴍⴚⴅⴀ ⴜⴋ. ⴑⴈⴋⴄⴍⴌ ⴋⴄⴒⴀⴔⴐⴀⴑⴈⴑⴀ, ⴂ</div>
<p><big class="rd">Ⴋ</big>ⴞⴍⴊⴍⴍ ⴜⴋⴈⴃⴀⴍ ⴃⴀ ⴓⴞⴐⴜⴌⴄⴊⴍ Ⴓⴔⴀⴊⴍ, ⴐⴍⴋⴄⴊⴋⴀⴌ ⴂⴀⴋⴍⴓⴇⴕⴋⴄⴊⴈⴇⴀ ⴜⴗⴀⴊⴍⴁⴈⴇⴀ ⴉⴀⴚⴇⴋⴍⴗⴅⴀⴐⴄⴍⴁⴈⴑⴀⴇⴀ, 
  ⴗⴍⴅⴊⴈⴇⴓⴐⴇ ⴋⴈⴈⴖⴄ ⴇⴁⴄ ⴙⴓⴄⴌⴈ ⴜⴋⴈⴃⴀⴇⴀ ⴕⴀⴊⴜⴓⴊⴄⴁⴐⴈⴅⴇⴀ ⴑⴈⴑⴞⴊⴇⴀⴂⴀⴌ, ⴃⴀ ⴈⴘⴄⴅ ⴘⴄⴌ ⴆⴄⴑⴇⴀ 
  ⴁⴓⴌⴄⴁⴈⴑⴀ ⴋⴍⴑⴊⴅⴈⴇⴀ ⴑⴀⴖⴋⴐⴇⴍⴑⴀ ⴑⴓⴊⴈⴑⴀⴇⴀ ⴃⴀ ⴑⴀⴇⴌⴍⴗⴍⴔⴈⴇⴀ ⴑⴀⴋⴀⴐⴀⴃⴈⴑⴍⴑⴀ ⴋⴀⴋⴈⴑⴀⴇⴀ, Ⴕⴐⴈⴑⴒⴄ 
  Ⴈⴄⴑⴍ, ⴑⴈⴁⴐⴛⴌⴄⴍ Ⴖⴋⴐⴇⴈⴑⴀⴍ, ⴋⴘⴅⴈⴃⴍⴁⴀⴍ ⴃⴀ ⴛⴀⴊⴍ, ⴐⴍⴋⴄⴊⴋⴀⴌ ⴑⴈⴋⴃⴀⴁⴊⴈⴇⴀ ⴘⴄⴌⴈⴇⴀ ⴚⴞⴍⴅⴄⴊⴑⴋⴗⴍⴔⴄⴊⴈ 
  ⴃⴀ ⴑⴀⴚⴞⴍⴅⴌⴄⴁⴄⴊⴈ ⴅⴌⴄⴁⴀ ⴘⴄⴈⴜⴗⴌⴀⴐⴄ, ⴟⴅⴀⴐⴈ, ⴑⴀⴋⴑⴝⴅⴀⴊⴌⴈ, ⴊⴀⴞⴅⴀⴐⴈ ⴃⴀ ⴑⴈⴉⴅⴃⴈⴊⴈ, ⴋⴍⴀⴉⴅⴃⴈⴌⴄⴌ 
  ⴑⴓⴊⴈⴑⴀⴚⴀ ⴙⴄⴋⴈⴑⴀ ⴂⴀⴌⴋⴞⴐⴜⴌⴄⴊⴌⴈ ⴞⴍⴐⴚⴇⴀ ⴅⴌⴄⴁⴀⴌⴈ; ⴐⴍⴋⴄⴊⴋⴀⴌ ⴃⴀⴔⴊⴅⴈⴇⴀ ⴘⴄⴌⴈⴇⴀ ⴟⴍⴟⴍⴞⴄⴇⴈⴑⴀ 
  ⴋⴄⴓⴔⴡⴁⴀ ⴜⴀⴐⴋⴍⴑⴒⴗⴅⴄⴌⴄ. ⴃⴀⴠⴔⴊⴄⴌ ⴉⴄⴇⴈⴊⴈⴑⴀ ⴂⴓⴊⴈⴑ-ⴑⴈⴒⴗⴅⴈⴑⴀ ⴋⴈⴄⴐ ⴙⴄⴋⴌⴈⴚⴀ ⴁⴍⴐⴍⴒⴌⴈ ⴂⴓⴊⴈⴑ-ⴆⴐⴀⴞⴅⴀⴌⴈ, 
  ⴃⴀ ⴁⴍⴐⴍⴒⴌⴈ ⴑⴓⴊⴌⴈ ⴂⴀⴌⴀⴕⴀⴐⴅⴄⴌ, ⴐⴍⴋⴄⴊⴋⴀⴌ ⴋⴄⴑⴀⴋⴈⴑⴀ ⴃⴖⴈⴑⴀ ⴚⴞⴍⴅⴐⴄⴁⴀ-ⴘⴄⴋⴍⴑⴈⴊⴈⴇⴀ ⴀⴖⴃⴂⴍⴋⴈⴇⴀ 
  ⴘⴄⴌⴈⴇⴀ ⴎⴈⴐⴅⴄⴊⴈ ⴋⴀⴋⴀ ⴀⴖⴀⴃⴂⴈⴌⴄ ⴃⴀⴚⴄⴋⴓⴊⴈ, ⴀⴖⴋⴀⴃⴂⴈⴌⴄ ⴋⴄⴚⴀ ⴚⴍⴃⴅⴈⴑⴀ ⴋⴈⴄⴐ ⴘⴄⴁⴐⴉⴍⴊⴄⴁⴓⴊⴈ, 
  ⴑⴈⴌⴀⴌⴓⴊⴈⴑⴀ ⴑⴀⴞⴈⴑⴀ ⴃⴀⴃⴄⴁⴈⴇⴀ, ⴐⴍⴋⴄⴊⴋⴀⴌ ⴃⴈⴃⴄⴁⴓⴊⴈⴇⴀ ⴀⴋⴀⴖⴊⴄⴁⴈⴇⴀ ⴘⴄⴌⴈⴇⴀ ⴂⴀⴌⴖⴋⴐⴇⴍⴁⴈⴊⴈ 
  ⴞⴍⴐⴚⴈ, ⴐⴍⴋⴄⴊ ⴋⴈⴈⴖⴄ, ⴀⴋⴀⴑ ⴋⴀⴐⴟⴅⴄⴌⴈⴇ ⴋⴀⴋⴈⴑⴀ ⴟⴃⴍⴋⴈⴇⴀ ⴎⴀⴒⴈⴅ-ⴄⴚ, ⴖⴈⴐⴑⴋⴗⴀⴅ ⴋⴄⴚⴀ ⴆⴈⴀⴐⴄⴁⴈⴇⴀ 
  ⴜⴋⴈⴃⴈⴑⴀ ⴘⴄⴌⴈⴑⴀ ⴑⴀⴈⴃⴓⴋⴊⴍⴑⴀⴇⴀ, ⴋⴀⴐⴟⴅⴄⴌⴈⴇ ⴌⴀⴜⴈⴊⴑⴀ ⴚⴞⴍⴌⴄⴁⴓⴊⴇⴀⴑⴀ ⴋⴈⴋⴇⴞⴅⴄⴅⴀⴃ; ⴐⴍⴋⴄⴊⴋⴀⴌ 
  ⴋⴍⴑⴅⴊⴈⴇⴀ ⴌⴓⴂⴄⴘⴈⴌⴈⴑⴋⴚⴄⴋⴄⴊⴈⴑⴀ ⴑⴓⴊⴈⴑⴀ ⴘⴄⴌⴈⴑⴀⴇⴀ, ⴝⴓⴐⴝⴄⴊ-ⴎⴀⴒⴈⴍⴑⴀⴌ ⴠⴗⴅⴄⴌ ⴑⴀⴋⴖⴅⴃⴄⴊⴍⴌⴈ 
  ⴋⴍⴜⴀⴔⴄⴌⴈ ⴘⴄⴌⴌⴈ, ⴋⴄⴚⴀ ⴋⴀⴃⴊⴈⴑⴀ ⴋⴀⴇⴈⴑⴀ ⴘⴄⴋⴜⴗⴌⴀⴐⴄⴁⴄⴊⴀⴃ ⴃⴀ ⴆⴈⴀⴐⴄⴁⴀⴃ ⴂⴀⴋⴍⴋⴀⴙⴈⴌⴄ; ⴐⴍⴋⴄⴊⴑⴀ 
  ⴂⴄⴂⴓⴊⴅⴄⴁⴈⴑ ⴉⴅⴀⴊⴀⴃ ⴋⴍⴑⴅⴊⴀ ⴂⴀⴌⴉⴈⴇⴞⴅⴀⴃ ⴑⴍⴔⴊⴈⴑⴀ ⴑⴈⴋⴀⴐⴇⴊⴈⴇ, ⴑⴀⴇⴌⴍ-ⴋⴈⴗⴀⴅ ⴋⴄⴚⴀ, ⴐⴀⴇⴀ 
  ⴋⴈⴂⴄⴂⴄⴁⴍ ⴖⴐⴓⴁⴊⴈⴇⴀ ⴋⴑⴀⴟⴓⴊⴑⴀ ⴃⴀ ⴘⴄⴋⴍⴕⴋⴄⴃⴑⴀ ⴙⴄⴋⴑⴀ ⴗⴍⴅⴄⴊⴇⴀ ⴜⴋⴈⴃⴀⴇⴀ ⴘⴄⴌⴇⴀ ⴇⴀⴌⴀ, ⴐⴀⴇⴀ 
  ⴋⴍⴓⴉⴊⴄⴁⴊⴀⴃ ⴃⴈⴃⴄⴁⴈⴑ-ⴂⴋⴄⴒⴗⴅⴄⴊⴄⴁⴃⴄ ⴃⴀ ⴂⴈⴂⴀⴊⴍⴁⴃⴄ ⴘⴄⴌ, ⴇⴀⴌⴀ ⴃⴀⴓⴑⴀⴁⴀⴋⴍⴇ ⴋⴀⴋⴈⴇ ⴘⴄⴌⴈⴇ 
  ⴃⴀ ⴗⴍⴅⴊⴀⴃ ⴜⴋⴈⴃⴈⴇ ⴃⴀ ⴑⴀⴞⴈⴄⴐⴈⴇ ⴃⴀ ⴚⴞⴍⴅⴄⴊⴑⴋⴗⴍⴔⴄⴊⴈⴇ ⴑⴓⴊⴈⴇ ⴘⴄⴌⴈⴇⴓⴐⴇ, ⴀⴜ ⴃⴀ ⴋⴀⴐⴀⴃⴈⴑ 
  ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ.</p>
<div class="rdc">ⴋⴈⴑⴈⴅⴄ, ⴃ</div>
<p><big class="rd">Ⴅ</big>ⴈⴇⴀⴐⴚⴀ ⴑⴀⴘⴈⴌⴄⴊⴈⴑⴀ ⴃⴀ ⴎⴈⴐⴓⴇⴅⴌⴄⴊⴈⴑⴀ ⴑⴀⴋⴑⴟⴀⴅⴐⴍⴑⴀ ⴘⴄⴌⴈⴑⴀ ⴜⴈⴌⴀⴘⴄ ⴋⴃⴂⴍⴋⴀⴐⴄ Ⴕⴐⴈⴑⴒⴄ 
  Ⴖⴋⴄⴐⴇⴍ ⴃⴀⴑⴟⴈⴑⴀⴑⴀ ⴋⴍⴋⴖⴄⴁⴈ, ⴃⴀ ⴑⴈⴒⴗⴅⴈⴑⴂⴄⴁⴀⴃ ⴁⴍⴐⴍⴒⴇⴀ ⴑⴀⴕⴋⴄⴇⴀ ⴙⴄⴋⴇⴀⴇⴣⴑ. ⴄⴂⴐⴄⴇ ⴃⴖⴄⴑ 
  ⴎⴈⴐⴅⴄⴊ ⴋⴍⴜⴄⴅⴌⴀⴋⴃⴄ ⴃⴖⴈⴑⴀ, ⴋⴈⴑ ⴃⴀⴑⴟⴈⴑⴀ ⴙⴄⴋⴈⴑⴀⴑⴀ, ⴜⴋⴈⴃⴈⴑⴀ ⴑⴀⴉⴓⴐⴇⴞⴄⴅⴄⴊⴈⴑⴀ ⴋⴈⴋⴀⴐⴇ 
  ⴋⴃⴂⴍⴋⴀⴐⴄ ⴅⴀⴐ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴜⴈⴌⴀⴘⴄ ⴑⴀⴘⴈⴌⴄⴊⴇⴀ, ⴃⴀ ⴜⴋⴈⴃⴀⴇⴀ ⴀⴌⴂⴄⴊⴍⴑⴇⴀ, ⴘⴄⴌⴇⴀ, 
  ⴃⴀⴑⴟⴈⴊⴈ ⴇⴣⴑⴈⴑⴀ ⴑⴈⴌⴃⴈⴑⴈⴑⴀⴂⴀⴌ, ⴋⴍⴅⴈⴞⴓⴀⴋ ⴁⴍⴐⴍⴒⴇⴀ, ⴃⴀ ⴓⴑⴟⴓⴊⴍⴄⴁⴈⴑⴀ ⴙⴄⴋⴈⴑⴀ ⴑⴀⴕⴋⴄⴇⴀ 
  ⴂⴀⴌⴅⴀⴚⴞⴀⴃⴄⴁ ⴋⴀⴇ ⴃⴀ ⴂⴀⴌⴅⴀⴕⴈⴕⴄⴁ, ⴈⴞⴈⴊⴄ Ⴓⴔⴀⴊⴍ ⴑⴈⴋⴃⴀⴁⴊⴄ ⴙⴄⴋⴈ, ⴃⴀ ⴋⴍⴋⴈⴒⴄⴅⴄⴌ ⴗⴍⴅⴄⴊⴌⴈ 
  ⴚⴍⴃⴅⴀⴌⴈ ⴙⴄⴋⴌⴈ. ⴈⴞⴈⴊⴄ, ⴐⴀⴋⴄⴇⴓ ⴂⴀⴌⴋⴐⴀⴅⴊⴃⴄⴑ ⴓⴔⴐⴍⴑ ⴇⴋⴀⴇⴀ ⴇⴀⴅⴈⴑⴀ ⴙⴄⴋⴈⴑⴀⴇⴀ ⴓⴑⴟⴓⴊⴍⴄⴁⴀⴌⴈ 
  ⴙⴄⴋⴌⴈ, ⴐⴍⴋⴄⴊⴈ ⴓⴉⴓⴄ ⴁⴍⴐⴍⴒⴈ ⴀⴐⴀ ⴅⴕⴋⴄⴌ, ⴐⴍⴋⴄⴊⴈ ⴚⴍⴃⴅⴀ ⴀⴐⴀ ⴅⴗⴀⴅ, ⴐⴍⴋⴄⴊⴈ ⴛⴅⴈⴐⴈ ⴀⴐⴀ 
  ⴂⴀⴋⴍⴅⴈⴑⴀⴞⴄ ⴑⴓⴊⴑⴀ ⴘⴈⴌⴀ ⴙⴄⴋⴑⴀ ⴞⴍⴊⴍ ⴑⴀⴕⴋⴈⴇⴀⴚⴀ ⴅⴕⴋⴄⴌ ⴑⴈⴛⴅⴀ, ⴋⴐⴓⴘⴄⴁⴀ, ⴀⴋⴎⴀⴐⴒⴀⴅⴌⴄⴁⴀ, 
  ⴆⴅⴀⴍⴁⴀ, ⴔⴈⴚⴈ, ⴂⴋⴍⴁⴀ, ⴓⴕⴋⴈⴑⴋⴄⴒⴗⴅⴄⴊⴄⴁⴀ, ⴑⴈⴚⴈⴊⴈ ⴓⴟⴄⴐⴍ, ⴋⴇⴅⴐⴀⴊⴍⴁⴀ, ⴌⴀⴗⴐⴍⴅⴀⴌⴄⴁⴀ, 
  ⴓⴛⴖⴄⴁⴄⴁⴀ, ⴑⴈⴛⴓⴊⴅⴈⴊⴈ, ⴘⴓⴐⴈ, ⴅⴄⴚⴞⴊⴈⴑⴋⴍⴗⴅⴀⴐⴄⴁⴀ, ⴑⴀⴞⴋⴀⴐⴇⴋⴍⴗⴅⴀⴐⴄⴁⴀ, ⴀⴌⴂⴀⴐⴄⴁⴀ, ⴇⴀⴅⴈⴑⴋⴍⴗⴅⴀⴐⴄⴁⴀ, 
  ⴃⴈⴃⴄⴁⴈⴑⴋⴍⴗⴅⴀⴐⴄⴁⴀ, ⴒⴀⴚⴄⴁⴀ, ⴓⴑⴀⴋⴀⴐⴇⴊⴍⴁⴀ, ⴑⴀⴛⴀⴂⴄⴊⴈⴑ-ⴘⴄⴛⴈⴌⴄⴁⴀ, ⴞⴃⴍⴋⴀ, ⴜⴗⴄⴅⴀ, ⴓⴑⴟⴓⴊⴍⴄⴁⴀ, 
  ⴗⴍⴅⴄⴊⴌⴈ ⴑⴀⴚⴌⴍⴁⴄⴊⴌⴈ ⴙⴄⴋⴌⴈ ⴃⴀ ⴗⴍⴅⴄⴊⴌⴈ ⴀⴑⴍⴌⴈ ⴘⴄⴅⴀⴂⴈⴌⴄⴌ, ⴂⴀⴌⴅⴞⴐⴜⴄⴌ, ⴓⴞⴋⴀⴐⴅⴗⴅⴄⴌ, 
  ⴃⴀ ⴗⴍⴅⴊⴈⴇⴓⴐⴇ ⴑⴀⴔⴀⴐⴃⴓⴊ ⴄⴘⴋⴀⴉⴇⴀ ⴅⴈⴕⴋⴄⴌ, ⴃⴀ ⴓⴜⴗⴈ Ⴓⴔⴀⴊⴍ, ⴐⴀⴋⴄⴇⴓ ⴓⴑⴟⴓⴊⴍⴄⴁⴀⴌⴈ ⴀⴖⴄⴋⴀⴒⴌⴄⴑ 
  ⴇⴀⴅⴑⴀ ⴙⴄⴋⴑⴀ, ⴀⴐⴀⴋⴄⴃ ⴀⴓⴐⴀⴚⴞⴄⴊ ⴀⴐⴑ ⴑⴈⴋⴐⴀⴅⴊⴄ ⴋⴍⴜⴗⴀⴊⴄⴁⴀⴇⴀ ⴘⴄⴌⴇⴀ, ⴃⴀ ⴜⴗⴀⴊⴍⴁⴀ ⴂⴀⴋⴍⴓⴇⴕⴋⴄⴊⴈⴑⴀ 
  ⴛⴅⴈⴐ-ⴓⴞⴑⴄⴌⴄⴁⴄⴊⴍⴁⴈⴑⴀ ⴘⴄⴌⴈⴑⴀ ⴑⴀⴞⴈⴄⴐⴄⴁⴀ, ⴃⴀ ⴀⴐⴀ ⴀⴐⴑ ⴚⴍⴃⴅⴀ ⴋⴛⴊⴄ ⴉⴀⴚⴇⴋⴍⴗⴅⴀⴐⴄⴁⴈⴑⴀ 
  ⴘⴄⴌⴈⴑⴀ. ⴀⴋⴈⴑⴇⴣⴑⴚⴀ ⴗⴍⴅⴊⴀⴃⴑⴀⴉⴅⴈⴐⴅⴄⴊⴍ ⴋⴄⴓⴔⴡⴍ ⴛⴅⴈⴐⴓⴞⴑⴄⴌⴄⴁⴄⴊⴍ Ⴓⴔⴀⴊⴍ, ⴑⴀⴉⴅⴈⴐⴅⴄⴊ-ⴠⴗⴀⴅ 
  ⴜⴗⴀⴊⴍⴁⴀ ⴘⴄⴌⴈ ⴙⴄⴋ ⴚⴍⴃⴅⴈⴊⴑⴀ ⴆⴄⴃⴀ. ⴋⴈⴙⴓⴄⴌⴄ ⴛⴀⴊⴈ ⴑⴈⴒⴉⴁⴍⴄⴁⴈⴑⴀ ⴘⴄⴌⴈⴑⴀ, ⴃⴀ ⴂⴀⴋⴍⴋⴈⴚⴞⴀⴃⴄ 
  ⴑⴈⴋⴒⴉⴈⴚⴄ ⴉⴄⴇⴈⴊ-ⴌⴀⴜⴊⴄⴍⴁⴈⴑⴀ ⴘⴄⴌⴈⴑⴀ, ⴃⴀ ⴘⴄⴋⴈⴜⴗⴌⴀⴐⴄ ⴋⴄ ⴚⴍⴃⴅⴈⴊⴈ ⴋⴍⴕⴚⴄⴓⴊⴈ, ⴅⴈⴇⴀⴐⴚⴀ 
  ⴘⴄⴈⴜⴗⴌⴀⴐⴄ ⴓⴛⴖⴄⴁⴈ, ⴀⴅⴀⴆⴀⴉⴈ ⴃⴀ ⴋⴄⴛⴀⴅⴈ, ⴘⴄⴋⴈⴜⴗⴌⴀⴐⴄ ⴋⴄⴚⴀ, ⴐⴍⴋⴄⴊⴋⴀⴌ ⴓⴆⴍⴋⴍⴃ ⴅⴑⴚⴍⴃⴄ 
  ⴘⴄⴌⴃⴀⴋⴈ ⴑⴈⴒⴗⴅⴈⴇ ⴃⴀ ⴑⴀⴕⴋⴈⴇ, ⴃⴀ ⴂⴓⴊⴈⴑⴇⴕⴋⴈⴇⴀ ⴓⴟⴄⴐⴍⴇⴀ ⴃⴀ ⴂⴓⴊⴈⴑⴑⴈⴒⴗⴅⴈⴇⴀ ⴓⴑⴈⴒⴗⴓⴐⴈⴇⴀ. 
  ⴃⴀ ⴅⴈⴇⴀⴐⴚⴀ ⴋⴄⴀⴇⴄⴐⴇⴋⴄⴒⴈⴑⴀ ⴏⴀⴋⴈⴑⴀ ⴋⴍⴑⴐⴓⴊⴌⴈ ⴘⴄⴈⴜⴗⴌⴀⴐⴄⴌ, ⴐⴍⴋⴄⴊⴇⴀ ⴅⴄⴐⴀⴐⴀ ⴖⴈⴐⴑⴈ ⴑⴀⴑⴗⴈⴃⴊⴈⴑⴀ 
  ⴈⴋⴍⴕⴋⴄⴃⴄⴑ, ⴄⴂⴐⴄⴇ ⴘⴄⴋⴈⴜⴗⴌⴀⴐⴄ ⴋⴄⴚⴀ ⴚⴍⴃⴅⴈⴊⴈ, ⴐⴀⴋⴄⴇⴓ ⴔⴐⴈⴀⴃ ⴅⴑⴚⴍⴃⴄ, ⴃⴀ ⴘⴄⴅⴈⴂⴈⴌⴄ, 
  ⴃⴀ ⴘⴄⴅⴀⴜⴓⴞⴄ ⴑⴓⴊⴈ ⴘⴄⴌⴈ ⴜⴋⴈⴃⴀ, ⴃⴀ ⴂⴀⴌⴅⴀⴋⴜⴀⴐⴄⴌ ⴉⴀⴚⴇⴋⴍⴗⴅⴀⴐⴄⴌⴈ, ⴌⴀⴜⴊⴄⴅⴌⴈ ⴘⴄⴌⴌⴈ, ⴃⴀ 
  ⴑⴀⴕⴋⴈⴇ, ⴃⴀ ⴑⴈⴒⴗⴅⴈⴇ, ⴃⴀ ⴂⴍⴌⴄⴁⴈⴇ, ⴖⴀⴋⴄⴑⴀ ⴘⴈⴌⴀ, ⴃⴀ ⴃⴖⴄⴑⴀ ⴘⴈⴌⴀ, ⴚⴞⴀⴃⴀⴃ ⴃⴀ ⴃⴀⴔⴀⴐⴓⴊⴀⴃ, 
  ⴌⴄⴁⴑⴈⴇ ⴃⴀ ⴓⴌⴄⴁⴊⴈⴄⴇ. ⴃⴀ ⴓⴜⴗⴈ, ⴐⴀⴋⴄⴇⴓ ⴜⴀⴐⴋⴍⴀⴃⴂⴄⴌ ⴚⴍⴃⴅⴀⴇⴀ ⴙⴄⴋⴇⴀ, ⴙⴄⴋ ⴜⴈⴌⴀⴘⴄ ⴄⴂⴄ 
  ⴅⴈⴇⴀⴐⴇⴀ, ⴐⴍⴋⴄⴊⴌⴈ ⴈⴕⴋⴌⴄⴑ ⴙⴄⴋ ⴋⴈⴄⴐ ⴃⴀ ⴋⴈⴋⴞⴃⴈ ⴑⴈⴒⴗⴅⴀⴑⴀ ⴋⴀⴇⴇⴣⴑ, ⴐⴍⴋⴄⴊⴌⴈⴚⴀ ⴋⴄⴚⴌⴈⴄⴐⴄⴁⴈⴇ 
  ⴅⴑⴚⴍⴃⴄ ⴘⴄⴓⴌⴃⴍⴁⴄⴊⴀⴃ. ⴀⴐⴀⴋⴄⴃ Ⴓⴔⴀⴊⴍ, Ⴓⴔⴀⴊⴍ, ⴐⴀⴇⴀ ⴀⴐⴀ ⴋⴀⴐⴇⴊⴈⴇⴀ ⴋⴑⴟⴀⴅⴐⴈⴇⴀ ⴘⴄⴌⴈⴇⴀ, 
  ⴀⴐⴚⴀ ⴂⴓⴊⴈⴑⴜⴗⴐⴍⴋⴈⴇⴀ ⴘⴄⴌⴈⴇⴀ ⴋⴀⴋⴞⴈⴊⴍ ⴋⴄ. ⴋⴈⴜⴗⴀⴊⴄ ⴋⴄ Ⴓⴔⴀⴊⴍ, ⴐⴀⴋⴄⴇⴓ ⴀⴐⴀⴇⴓ ⴋⴞⴍⴊⴍ ⴍⴃⴄⴌ 
  ⴓⴛⴊⴓⴐ ⴅⴀⴐ, ⴀⴐⴀⴋⴄⴃ ⴃⴀⴁⴀⴃⴄⴁⴓⴊⴈ ⴘⴄⴌⴈ ⴅⴀⴐ. ⴘⴄⴌ ⴓⴉⴅⴄ Ⴓⴔⴀⴊⴍ ⴃⴀⴀⴋⴒⴉⴈⴚⴄ ⴙⴄⴋ ⴘⴍⴐⴈⴑ ⴘⴈⴘⴈ 
  ⴘⴄⴌⴈ, ⴞⴍⴊⴍ ⴋⴄ ⴁⴍⴐⴍⴒⴈ ⴘⴄⴌ ⴜⴈⴌⴀⴘⴄ ⴅⴗⴀⴅ. ⴘⴄⴌ ⴋⴞⴍⴊⴍⴑⴀ ⴘⴄⴂⴚⴍⴃⴄ. ⴀⴐⴀⴋⴄⴃ ⴂⴄⴅⴄⴃⴐⴄⴁⴈ, 
  ⴌⴓ ⴘⴄⴞⴅⴀⴊ ⴑⴀⴑⴟⴄⴊⴑⴀ ⴋⴍⴌⴈⴑⴀ ⴘⴄⴌⴈⴑⴀ ⴇⴀⴌⴀ. ⴐⴀⴇⴀ ⴓⴉⴄⴇⴓ ⴓⴑⴟⴓⴊⴍⴄⴁⴀⴇⴀⴄⴁⴐ ⴋⴍⴋⴀⴂⴄⴁⴃⴄ Ⴓⴔⴀⴊⴍ, 
  Ⴓⴔⴀⴊⴍ ⴅⴈⴌⴋⴄ ⴃⴀⴂⴈⴇⴋⴍⴑ, ⴐⴀⴋⴄⴇⴓ ⴋⴄ ⴅⴀⴐ ⴓⴔⴑⴉⴐⴓⴊⴈ ⴚⴍⴃⴅⴀⴇⴀ, ⴃⴀ ⴀⴐⴀ ⴅⴀⴐ ⴖⴈⴐⴑ, ⴀⴐⴚ ⴉⴋⴀ 
  ⴀⴖⴞⴈⴊⴅⴀⴃ, ⴃⴀ ⴞⴈⴊⴅⴀⴃ ⴑⴈⴋⴀⴖⴊⴄⴑⴀ ⴚⴈⴑⴀⴑⴀ, ⴑⴈⴋⴐⴀⴅⴊⴈⴑⴀⴂⴀⴌ ⴚⴍⴃⴅⴀⴇⴀ ⴙⴄⴋⴇⴀⴑⴀ, ⴐⴍⴋⴄⴊⴇⴀ 
  ⴀⴐⴀ ⴀⴐⴑ ⴐⴈⴚⴞⴅⴈ. ⴐⴀⴇⴀ ⴗⴍⴅⴄⴊⴈ ⴁⴍⴐⴍⴒⴈⴑⴋⴄⴒⴗⴅⴄⴊⴄⴁⴀ, ⴃⴀ ⴤⴄⴊⴍⴅⴌⴄⴁⴀ ⴑⴀⴄⴘⴋⴀⴉⴍ, ⴃⴀ ⴂⴀⴌⴋⴞⴐⴜⴌⴄⴊⴍⴁⴀ, 
  ⴞⴃⴍⴋⴀ, ⴙⴓⴉⴄⴌⴍⴁⴀ, ⴜⴓⴊⴇⴋⴞⴐⴜⴌⴄⴊⴍⴁⴀ, ⴛⴅⴈⴐⴈⴑ ⴞⴑⴄⴌⴄⴁⴀ, ⴜⴓⴐⴇⴀ ⴚⴍⴃⴅⴈⴑⴀ ⴋⴈⴋⴀⴐⴇ ⴓⴑⴈⴒⴗⴅⴄⴁⴀ, 
  ⴃⴀ ⴑⴞⴅⴀⴌⴈ ⴐⴈⴚⴞⴅⴈⴇ ⴁⴄⴅⴐⴌⴈ ⴅⴌⴄⴁⴀⴌⴈ, ⴀⴐⴀ ⴋⴍⴀⴉⴊⴃⴄⴑ ⴙⴄⴋⴂⴀⴌ, ⴐⴀⴋⴄⴇⴓ ⴐⴍⴋⴊⴈⴇⴀ ⴚⴍⴃⴅⴈⴇⴀ 
  ⴀⴐⴀ ⴂⴀⴌⴅⴈⴞⴐⴜⴄⴌ. ⴐⴍⴋⴊⴈⴇⴀ ⴁⴍⴐⴍⴒⴈⴇⴀ ⴀⴐⴀ ⴘⴄⴅⴈⴎⴗⴀⴐ. ⴗⴍⴅⴄⴊⴈ ⴚⴍⴃⴅⴀ ⴅⴕⴋⴄⴌ, ⴗⴍⴅⴄⴊⴈ ⴀⴐⴀⴜⴋⴈⴃⴄⴁⴀ 
  ⴃⴀⴅⴈⴑⴀⴞⴄⴌ ⴑⴓⴊⴑⴀ ⴘⴈⴌⴀ ⴙⴄⴋⴑⴀ, ⴓⴞⴋⴀⴐ-ⴅⴈⴕⴋⴄⴌ ⴘⴄⴌ Ⴖⴋⴐⴇⴈⴑⴀ ⴙⴄⴋⴈⴑⴀ, ⴃⴀ ⴉⴀⴚⴇⴀ. ⴅⴈⴌ ⴀⴖⴋⴀⴃⴂⴈⴌⴍⴑ 
  ⴋⴄ ⴄⴑⴄ ⴅⴈⴇⴀⴐⴇⴀ ⴁⴍⴐⴍⴒⴇⴀⴂⴀⴌ, ⴄⴑⴄ ⴅⴈⴇⴀⴐⴀⴃ ⴃⴀⴚⴄⴋⴓⴊⴈ ⴘⴄⴚⴍⴃⴄⴁⴈⴇⴀ. Ⴓⴔⴀⴊⴍ, Ⴖⴋⴄⴐⴇⴍ ⴙⴄⴋⴍ, 
  ⴘⴄⴌ ⴂⴄⴑⴀⴅ, ⴓⴉⴄⴇⴓ ⴀⴐⴑⴖⴀ ⴙⴄⴋⴃⴀ ⴑⴀⴑⴍⴄⴁⴀ ⴚⴞⴍⴅⴐⴄⴁⴈⴑⴀ. ⴑⴛⴊⴍⴑ ⴉⴀⴚⴇⴋⴍⴗⴅⴀⴐⴄⴁⴀⴋⴀⴌ ⴘⴄⴌⴋⴀⴌ 
  ⴑⴈⴋⴐⴀⴅⴊⴄⴑⴀ ⴓⴑⴟⴓⴊⴍⴄⴁⴀⴇⴀ ⴙⴄⴋⴇⴀⴑⴀ. ⴋⴄⴗⴀⴅⴌ ⴋⴄ ⴋⴀⴚⴞⴍⴅⴀⴐ, ⴃⴀ ⴋⴍⴜⴗⴀⴊⴄⴁⴈⴑⴀⴄⴁⴐ ⴘⴄⴌⴈⴑⴀ, 
  ⴃⴀ ⴜⴗⴀⴊⴍⴁⴈⴑⴀ ⴘⴄⴌⴈⴑⴀ ⴋⴈⴊⴞⴈⴌⴄ. ⴋⴍⴋⴈⴒⴄⴅⴄ, ⴘⴄⴋⴈⴌⴃⴄⴅ ⴋⴄ ⴗⴍⴅⴄⴊⴈ, ⴐⴀⴍⴃⴄⴌⴈ ⴂⴚⴍⴃⴄ ⴘⴄⴌ, 
  ⴐⴀⴋⴄⴇⴓ ⴋⴐⴀⴅⴊⴈⴇⴀ ⴁⴍⴐⴍⴒⴈⴇⴀ ⴀⴖⴈⴅⴑⴍ ⴑⴓⴊⴈ ⴙⴄⴋⴈ, ⴃⴀ ⴀⴐⴀ ⴀⴐⴑ ⴙⴄⴋ ⴘⴍⴐⴈⴑ ⴑⴀⴑⴍⴄⴁⴀ ⴚⴞⴍⴅⴐⴄⴁⴈⴑⴀ. 
  ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ ⴃⴈⴃⴈⴇⴀ ⴜⴗⴀⴊⴍⴁⴈⴇⴀ ⴘⴄⴌⴈⴇⴀ, ⴃⴀ ⴌⴓ ⴋⴍⴋⴈⴛⴀⴂⴄⴁ ⴋⴄ ⴑⴀⴕⴋⴄⴇⴀⴄⴁⴐ ⴙⴄⴋⴇⴀ, 
  ⴃⴀ ⴌⴓ ⴃⴀⴋⴑⴟⴈ ⴋⴄ ⴋⴍⴕⴋⴄⴃⴄⴁⴀⴇⴀⴄⴁⴐ ⴙⴄⴋⴇⴀ, ⴀⴐⴀⴋⴄⴃ ⴋⴍⴋⴀⴕⴚⴈⴄ, ⴘⴄⴋⴄⴜⴈⴄ, ⴃⴀ ⴈⴞⴑⴄⴌ ⴑⴓⴊⴈ 
  ⴙⴄⴋⴈ ⴘⴄⴋⴇⴞⴅⴄⴅⴀⴇⴀⴂⴀⴌ ⴋⴀⴇⴇⴀ ⴁⴍⴐⴍⴒⴇⴀ, ⴃⴀ ⴛⴅⴈⴐⴇⴀ ⴚⴇⴍⴋⴀⴇⴀⴂⴀⴌ. ⴋⴀⴚⴞⴍⴅⴌⴄ ⴋⴄ ⴜⴗⴀⴊⴍⴁⴈⴑⴀ 
  ⴘⴄⴌⴈⴑⴇⴣⴑ, ⴐⴀⴇⴀ ⴑⴀⴃⴀⴚⴀ ⴂⴀⴌⴋⴐⴀⴅⴊⴃⴄⴑ ⴚⴍⴃⴅⴀ, ⴋⴓⴌ ⴓⴔⴐⴍⴑ ⴂⴀⴐⴃⴀⴄⴋⴀⴒⴍⴑ ⴋⴀⴃⴊⴈ ⴘⴄⴌⴈ, 
  ⴃⴀ ⴂⴀⴕⴄⴁⴃⴄ, ⴃⴀ ⴂⴀⴃⴈⴃⴄⴁⴃⴄ ⴘⴄⴌ ⴗⴍⴅⴊⴀⴃⴅⴄ, ⴗⴍⴅⴄⴊⴇⴀ ⴃⴖⴄⴇⴀ ⴚⴞⴍⴅⴐⴄⴁⴈⴑⴀ ⴙⴄⴋⴈⴑⴀⴇⴀ. ⴐⴀⴋⴄⴇⴓ 
  ⴘⴄⴌ ⴞⴀⴐ Ⴖⴋⴄⴐⴇⴈ ⴋⴍⴌⴀⴌⴓⴊⴇⴀ, ⴃⴀ ⴋⴀⴚⴞⴍⴅⴀⴐⴈ ⴘⴄⴚⴍⴃⴄⴁⴓⴊⴇⴀ, ⴃⴀ ⴘⴄⴌⴃⴀ ⴃⴈⴃⴄⴁⴀⴑⴀ ⴀⴖⴅⴀⴅⴊⴄⴌⴇ, 
  ⴇⴀⴌⴀ ⴃⴀⴓⴑⴀⴁⴀⴋⴍⴇ ⴋⴀⴋⴈⴇ ⴘⴄⴌⴈⴇ, ⴃⴀ ⴗⴍⴅⴊⴀⴃⴜⴋⴈⴃⴈⴇ, ⴃⴀ ⴑⴀⴞⴈⴄⴐⴈⴇ, ⴃⴀ ⴚⴞⴍⴅⴄⴊⴑⴋⴗⴍⴔⴄⴊⴈⴇ 
  ⴑⴓⴊⴈⴇ ⴘⴄⴌⴈⴇ, ⴀⴜ ⴃⴀ ⴋⴀⴐⴀⴃⴈⴑ, ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴊⴍⴚⴅⴀ ⴜⴋ. ⴋⴀⴋⴈⴑⴀ ⴈⴍⴀⴌⴄ ⴃⴀⴋⴀⴑⴉⴄⴊⴈⴑⴀ, ⴄ</div>
<p><big class="rd">Ⴋ</big>ⴄⴓⴔⴡⴍ Ⴓⴔⴀⴊⴍ Ⴈⴄⴑⴍ Ⴕⴐⴈⴑⴒⴄ, Ⴖⴋⴄⴐⴇⴍ ⴙⴓⴄⴌⴍ, ⴐⴍⴋⴄⴊⴑⴀ ⴋⴞⴍⴊⴍⴑⴀ ⴂⴀⴕⴅⴑ ⴤⴄⴊⴋⴜⴈⴔⴄⴁⴀ ⴉⴀⴚⴇⴀ 
  ⴚⴍⴃⴅⴀⴇⴀ ⴋⴍⴒⴄⴅⴄⴁⴈⴑⴀ, ⴅⴈⴇⴀⴐⴚⴀ ⴑⴀⴞⴈⴄⴐⴋⴀⴌ ⴃⴀ ⴉⴀⴚⴇⴋⴍⴗⴅⴀⴐⴄⴋⴀⴌ, ⴓⴂⴓⴊⴄⴁⴄⴊⴑⴠⴗⴅⴄⴌ ⴗⴍⴅⴄⴊⴌⴈ 
  ⴘⴄⴚⴍⴃⴄⴁⴀⴌⴈ ⴙⴄⴋⴌⴈ ⴋⴄⴚⴌⴈⴄⴐⴄⴁⴈⴇ ⴃⴀ ⴓⴋⴄⴚⴐⴄⴁⴈⴇⴌⴈ, ⴃⴀ ⴖⴈⴐⴑ ⴋⴗⴀⴅ ⴋⴄ ⴃⴀⴓⴑⴟⴄⴊⴀⴃ ⴆⴈⴀⴐⴄⴁⴀⴃ 
  ⴑⴀⴖⴋⴐⴇⴍⴇⴀ ⴃⴀ ⴃⴈⴃⴄⴁⴓⴊⴇⴀ, ⴃⴀ ⴓⴞⴐⴜⴌⴄⴊⴇⴀ ⴃⴀ ⴚⴞⴍⴅⴄⴊⴑⴋⴗⴍⴔⴄⴊⴇⴀ ⴑⴀⴈⴃⴓⴋⴊⴍⴇⴀ ⴘⴄⴌⴇⴀ, ⴌⴓ 
  ⴑⴈⴋⴛⴈⴋⴄⴃ, ⴌⴓⴚⴀ ⴑⴀⴒⴀⴌⴟⴅⴄⴊⴀⴃ, ⴌⴓⴚⴀ ⴃⴀⴑⴀⴐⴇⴅⴄⴊⴀⴃ ⴚⴍⴃⴅⴀⴇⴀ, ⴀⴐⴀⴋⴄⴃ ⴑⴀⴊⴞⴈⴌⴄⴁⴄⴊⴀⴃ ⴃⴀ 
  ⴜⴋⴈⴃⴀⴋⴗⴍⴔⴄⴊⴀⴃ ⴃⴀ ⴜⴈⴌⴃⴀⴃ ⴋⴄⴐⴋⴈⴑⴀ ⴚⴞⴍⴅⴐⴄⴁⴈⴑⴀ ⴃⴀ ⴑⴓⴔⴄⴅⴈⴑⴀ, ⴃⴀ ⴆⴖⴓⴃⴄⴃ ⴃⴀ ⴘⴄⴋⴜⴄⴃ, 
  ⴃⴀ ⴑⴀⴛⴊⴄⴅⴄⴊ ⴜⴈⴌⴀⴀⴖⴋⴃⴂⴍⴋⴇⴀ ⴃⴀ ⴀⴖⴑⴀⴞⴍⴚⴄⴊ ⴋⴐⴀⴅⴀⴊⴇⴀ ⴘⴄⴚⴍⴃⴄⴁⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴘⴄⴌ 
  ⴞⴀⴐ Ⴖⴋⴄⴐⴇⴈ ⴜⴗⴀⴊⴍⴁⴈⴑⴀ ⴃⴀ ⴋⴍⴜⴗⴀⴊⴄⴁⴈⴑⴀ ⴃⴀ ⴉⴀⴚⴇⴋⴍⴗⴅⴀⴐⴄⴁⴈⴑⴀ, ⴃⴀ ⴘⴄⴌⴃⴀ ⴃⴈⴃⴄⴁⴀⴑⴀ ⴀⴖⴅⴀⴅⴊⴄⴌⴇ, 
  ⴇⴀⴌⴀ ⴋⴀⴋⴈⴇ ⴃⴀ ⴑⴓⴊⴈⴇ ⴜⴋⴈⴃⴈⴇⴓⴐⴇ, ⴀⴜ ⴃⴀ ⴋⴀⴐⴀⴃⴈⴑ ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴊⴍⴚⴅⴀ ⴃⴈⴃⴈⴑⴀ ⴁⴀⴑⴈⴊⴈⴑⴀ, ⴅ</div>
<p><big class="rd">Ⴓ</big>ⴜⴗⴈ, Ⴓⴔⴀⴊⴍ, ⴐⴀⴋⴄⴇⴓ ⴓⴖⴈⴐⴑⴀⴃ ⴋⴍⴅⴈⴖⴄⴁ ⴓⴞⴐⴜⴌⴄⴊⴑⴀ ⴞⴍⴐⴚⴑⴀ ⴘⴄⴌⴑⴀ ⴃⴀ ⴎⴀⴒⴈⴍⴑⴀⴌⴑⴀ ⴑⴈⴑⴞⴊⴑⴀ 
  ⴘⴄⴌⴑⴀ, ⴃⴀ ⴇⴀⴌⴀⴋⴃⴄⴁ ⴅⴀⴐ ⴃⴀⴑⴀⴑⴟⴄⴊⴀⴃ ⴇⴀⴅⴈⴑⴀ ⴙⴄⴋⴈⴑⴀ, ⴅⴑⴝⴀⴋ ⴃⴀ ⴅⴑⴅⴀⴋ, ⴅⴄⴐ ⴂⴀⴌⴋⴉⴈⴇⴞⴅⴄⴊⴈ 
  ⴞⴍⴐⴚⴈⴑⴀ ⴃⴀ ⴑⴈⴑⴞⴊⴈⴑⴀ ⴘⴄⴌ Ⴕⴐⴈⴑⴒⴄⴑⴀ ⴃⴀ Ⴖⴋⴐⴇⴈⴑⴀ ⴙⴄⴋⴈⴑⴀⴑⴀ; ⴀⴐⴀⴋⴄⴃ ⴜⴗⴀⴊⴍⴁⴈⴑⴀ ⴘⴄⴌⴈⴑⴀ 
  ⴋⴍⴋⴀⴐⴇ ⴉⴀⴃⴌⴈⴄⴐⴀⴃ ⴋⴍⴅⴀⴊ ⴘⴄⴌⴃⴀ ⴋⴄⴒⴗⴅⴄⴊⴈⴑⴀ: „ⴐⴍⴋⴄⴊⴈ ⴑⴝⴀⴋⴃⴄⴑ ⴞⴍⴐⴚⴑⴀ ⴙⴄⴋⴑⴀ ⴃⴀ ⴑⴋⴈⴃⴄⴑ 
  ⴑⴈⴑⴞⴊⴑⴀ ⴙⴄⴋⴑⴀ, ⴙⴄⴋ ⴘⴍⴐⴈⴑ ⴠⴂⴈⴄⴑ ⴃⴀ ⴋⴄ ⴋⴈⴑ ⴘⴍⴐⴈⴑ“. ⴋⴍⴜⴗⴀⴊⴄ ⴈⴕⴋⴄⴌ ⴓⴉⴅⴄ, Ⴓⴔⴀⴊⴍ, 
  ⴃⴀ ⴌⴓ ⴋⴀⴋⴞⴈⴊⴄⴁ ⴋⴄ ⴚⴍⴃⴅⴈⴊⴑⴀ, ⴀⴐⴀⴋⴄⴃ ⴠⴗⴀⴅ ⴙⴄⴋⴇⴀⴌⴀ ⴜⴗⴀⴊⴍⴁⴈⴑⴀⴄⴁⴐ ⴘⴄⴌⴈⴑⴀ, ⴐⴀⴇⴀ ⴋⴄⴕⴋⴌⴀⴑ 
  ⴋⴄ ⴜⴋⴈⴃⴀ ⴄⴑⴄ ⴑⴀⴉⴓⴐⴌⴄⴁⴄⴊ ⴃⴀ ⴂⴀⴌⴋⴜⴋⴄⴃⴄⴊ ⴃⴀ ⴂⴀⴌⴋⴀⴌⴀⴇⴊⴄⴁⴄⴊ, ⴃⴀ ⴋⴚⴅⴄⴊⴀⴃ ⴃⴀ ⴋⴀⴚⴞⴍⴅⴐⴀⴃ, 
  ⴃⴀ ⴜⴋⴈⴃⴀⴋⴗⴍⴔⴄⴊⴀⴃ ⴑⴓⴊⴈⴑⴀ ⴃⴀ ⴞⴍⴐⴚⴇⴀ ⴑⴀⴛⴊⴄⴅⴄⴊ ⴗⴍⴅⴊⴈⴑⴀ ⴑⴀⴍⴚⴐⴄⴁⴈⴑⴀ ⴃⴀ ⴁⴍⴐⴍⴒⴈⴑⴋⴍⴕⴋⴄⴃⴄⴁⴈⴑⴀ, 
  ⴃⴀ ⴑⴀⴕⴋⴈⴑⴀ ⴑⴀⴄⴘⴋⴀⴉⴍⴑⴀ ⴑⴀⴚⴌⴀⴓⴐⴀⴃ ⴀⴑⴍⴇⴀ ⴘⴈⴌⴀ ⴙⴄⴋⴇⴀ ⴋⴍⴕⴋⴄⴃⴄⴁⴓⴊⴈⴑⴀ, ⴉⴀⴃⴌⴈⴄⴐⴄⴁⴀⴃ 
  ⴃⴀ ⴑⴈⴗⴅⴀⴐⴓⴊⴀⴃ ⴘⴄⴌⴃⴀ, ⴜⴀⴐⴑⴀⴋⴀⴐⴇⴄⴁⴄⴊⴀⴃ ⴚⴞⴍⴅⴐⴄⴁⴈⴑⴀ, ⴃⴀ ⴓⴚⴇⴍⴋⴄⴊⴀⴃ ⴀⴖⴋⴀⴒⴄⴁⴀⴃ ⴑⴀⴇⴌⴍⴄⴁⴈⴑⴀ 
  ⴃⴀ ⴑⴈⴑⴐⴓⴊⴄⴃ ⴃⴀ ⴀⴖⴑⴐⴓⴊⴄⴁⴀⴃ ⴋⴚⴌⴄⴁⴀⴇⴀ, ⴑⴓⴊⴈⴑⴀ ⴜⴋⴈⴃⴈⴑⴀ ⴆⴈⴀⴐⴄⴁⴀⴃ ⴑⴀⴂⴆⴊⴀⴃ ⴚⴞⴍⴅⴐⴄⴁⴈⴑⴀ 
  ⴑⴀⴓⴉⴓⴌⴍⴑⴀ, ⴑⴈⴒⴗⴅⴈⴑ-ⴑⴀⴂⴄⴁⴄⴊ, ⴉⴄⴇⴈⴊⴋⴈⴇⴅⴀⴊⴓⴊ ⴑⴀⴘⴈⴌⴄⴊⴑⴀ ⴑⴀⴗⴃⴀⴐⴑⴀ ⴘⴄⴌⴑⴀ, ⴌⴓ ⴑⴀⴑⴟⴄⴊⴀⴃ, 
  ⴌⴓⴚⴀ ⴃⴀⴑⴀⴑⴟⴄⴊⴀⴃ.</p>
<hr align="left" width="90%" id="gr" />
<div align="center">
<a href="ziarebis.html"><img src="../images/oqro1.png" border="0" width="8" height="20" alt="1" /></a> &nbsp;&nbsp;&nbsp;&nbsp;&nbsp;
<a href="ziarebis2.html"><img src="../images/oqro2.png" border="0" width="12" height="20" alt="2" /></a> &nbsp;&nbsp;&nbsp;&nbsp;&nbsp;
<img src="../images/vercx3.png" border="0" width="12" height="20" alt="3" /> &nbsp;&nbsp;&nbsp;&nbsp;&nbsp;
<a href="ziarebis4.html"><img src="../images/oqro4.png" border="0" width="12" height="20" alt="4" /></a>
</div>
</div>
<script language="javascript" type="text/javascript" src="../java/qveda_loc.js"></script>
</body>
</html>

