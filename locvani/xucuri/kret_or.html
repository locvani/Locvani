<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (ორშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႣႨႣႨ ႩႠႬႭႬႨ ႠႬႣႰႨႠ ႩႰႤႲႤႪႨႱႠ⠕</div>
<h3 class="rdc">ႭႰႸႠႡႠႧႨ</h3>
<div class="pad-lc"><div class="rdc">ⴂⴀⴊⴍⴁⴀ ⴀ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴘⴄⴋⴜⴄ ⴃⴀ ⴋⴞⴑⴌⴄⴊ ⴃⴀ ⴋⴔⴀⴐⴅⴄⴊ ⴋⴄⴗⴀⴅ ⴋⴄ, ⴋⴀⴚⴞⴍⴅⴀⴐⴄⴁⴀⴃ ⴙⴄⴋⴃⴀ, ⴄⴑⴄ Ⴖⴋⴄⴐⴇⴈ ⴙⴄⴋⴈ, ⴃⴀ ⴅⴀⴃⴈⴃⴍ ⴄⴑⴄ, Ⴓⴔⴀⴊⴈ ⴋⴀⴋⴈⴑⴀ ⴙⴄⴋⴈⴑⴀ, ⴃⴀ ⴀⴖⴅⴀⴋⴀⴖⴊⴍ, ⴐⴀⴋⴄⴇⴓ ⴃⴈⴃⴄⴁⴓⴊ ⴀⴐⴑ <em class="gr">(ⴁ &nbsp; ⴂⴆⴈⴑ)</em>.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴈⴌⴀ ⴅⴈⴜⴗⴍ ⴋⴄ ⴂⴊⴍⴅⴀⴃ ⴑⴀⴕⴋⴄⴇⴀ ⴚⴞⴍⴅⴐⴄⴁⴈⴑⴀ ⴙⴄⴋⴈⴑⴀⴇⴀ, ⴀⴌⴓ ⴐⴍⴋⴄⴊⴈ ⴃⴀⴑⴀⴁⴀⴋⴈ-ⴅⴠⴗⴍ Ⴕⴐⴈⴑⴒⴄ, ⴂⴍⴃⴄⴁⴈⴑⴀ ⴀⴋⴈⴑ; ⴀⴐⴀⴋⴄⴃ ⴅⴈⴇⴀⴐⴚⴀ ⴒⴉⴁⴈⴊⴋⴀⴌ, ⴋⴍⴋⴚⴄⴌ ⴚⴐⴄⴋⴊⴌⴈ ⴊⴋⴍⴁⴈⴄⴐⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p><big class="rd">Ⴋ</big>ⴍⴅⴄⴃ ⴑⴓⴊⴍ ⴋⴃⴀⴁⴀⴊⴍ ⴞⴍⴐⴚⴇⴀ ⴇⴀⴌⴀ, ⴃⴀ ⴃⴀⴋⴁⴀⴃⴄⴁⴄⴊⴑⴀ ⴀⴖⴓⴀⴐⴄⴌ ⴃⴀ ⴈⴟⴋⴄⴌ ⴎⴈⴐⴅⴄⴊⴈⴑⴀ ⴋⴈⴑ ⴓⴑⴈⴒⴗⴅⴄⴁⴈⴑⴀⴂⴀⴌ, ⴃⴀ ⴘⴄⴠⴑⴜⴈⴐⴄⴌ ⴘⴄⴌ Ⴓⴔⴀⴊⴑⴀ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴎⴈⴐⴅⴄⴊ-ⴘⴄⴕⴋⴌⴈⴊⴑⴀ ⴀⴃⴀⴋⴑ ⴂⴀⴐⴃⴀⴑⴅⴊⴈⴇⴀ ⴅⴄⴁⴀⴛⴅⴄ ⴃⴀ ⴂⴀⴅⴐⴛⴄⴌ ⴑⴈⴘⴈⴘⴅⴊⴄ ⴙⴄⴋⴈ Ⴖⴋⴐⴇⴈⴑⴀⴂⴀⴌ ⴃⴀ ⴋⴀⴖⴊⴈⴑⴀ ⴋⴈⴑ ⴋⴄⴔⴍⴁⴈⴑⴀ ⴃⴀ ⴜⴋⴈⴃⴈⴑⴀ ⴔⴓⴔⴓⴌⴄⴁⴈⴑⴀ, ⴃⴀⴚⴄⴋⴀⴇⴀ ⴙⴄⴋⴇⴀⴇⴣⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴥ ⴓⴁⴀⴃⴐⴓⴉⴍ ⴑⴓⴊⴍ, ⴐⴀⴑⴀ ⴄⴋⴑⴂⴀⴅⴑⴄ ⴎⴈⴐⴅⴄⴊⴑⴀ ⴄⴅⴀⴑ; ⴐⴀⴋⴄⴇⴓ ⴋⴈⴞⴄⴃⴄ ⴃⴀ ⴈⴜⴗⴀⴊ ⴘⴄⴌ ⴋⴜⴀⴐⴄⴃ, ⴃⴀ ⴘⴄⴄⴞⴄ ⴞⴄⴑⴀ, ⴃⴀ ⴠⴑⴝⴀⴋⴄ ⴗⴍⴅⴊⴀⴃ-ⴜⴀⴐⴋⴃⴄⴁⴀⴃ ⴝⴀⴋⴀⴃⴈ ⴋⴀⴉⴅⴈⴃⴌⴄⴁⴄⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴐⴛⴌⴍⴁⴀⴃⴈⴑⴀ ⴄⴅⴀⴑ ⴜⴈⴊ ⴑⴀⴚⴌⴀⴓⴐⴈ ⴄⴅⴀ, ⴞⴍⴐⴚⴇⴀ ⴙⴄⴋⴇⴀ ⴅⴌⴄⴁⴓⴊⴈ ⴀⴖⴛⴅⴐⴀ ⴋⴈⴙⴅⴄⴌⴄⴁⴃⴀ ⴋⴄ ⴒⴉⴁⴈⴊⴇⴀ, ⴐⴍⴋⴄⴊⴇⴀ ⴂⴄⴋⴍ ⴐⴀ ⴅⴈⴞⴈⴊⴄ, ⴃⴀⴅⴀⴉⴊⴃⴈ ⴘⴄⴌⴑⴀ ⴋⴀⴑ ⴋⴄⴚⴌⴈⴄⴐⴄⴁⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴀⴋⴀⴐⴇⴊⴀⴃ ⴂⴀⴌⴈⴞⴀⴃⴀ ⴄⴃⴄⴋⴈⴇ ⴀⴃⴀⴋ, ⴐⴀⴋⴄⴇⴓ ⴀⴐⴀ ⴃⴀⴈⴋⴀⴐⴞⴀ ⴄⴐⴇⴈ ⴋⴚⴌⴄⴁⴀ ⴘⴄⴌⴈ, ⴞⴍⴊⴍ ⴋⴄ ⴐⴀ ⴅⴠⴗⴍ, ⴐⴍⴋⴄⴊⴈ ⴑⴀⴋⴀⴐⴀⴃⴈⴑⴍⴃ ⴓⴃⴄⴁ-ⴅⴠⴗⴍⴔ ⴑⴈⴒⴗⴅⴀⴇⴀ ⴘⴄⴌⴇⴀ ⴋⴀⴚⴞⴍⴅⴀⴐ.<br />ⴃⴈⴃⴄⴁⴀ...</p>
<p>ⴆⴄⴑⴇⴀⴐⴑⴍ ⴑⴀⴋⴄⴁⴀⴍ, ⴄⴐⴇⴖⴋⴐⴇⴀⴄⴁⴈⴇ ⴇⴀⴗⴅⴀⴌⴈⴑ-ⴚⴄⴋⴓⴊⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄⴌ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.<br />ⴀⴜ ⴃⴀ...</p>
<p>ⴖⴋⴐⴇⴈⴑⴋⴘⴍⴁⴄⴊⴍ, ⴑⴀⴑⴍⴍ ⴗⴍⴅⴄⴊⴇⴀ ⴋⴂⴀⴊⴍⴁⴄⴊⴇⴀ ⴘⴄⴌⴇⴀⴍ, ⴀⴖⴈⴖⴄ ⴀⴜ ⴙⴄⴋⴂⴀⴌⴚⴀ ⴑⴀⴞⴈⴅⴈ ⴋⴛⴈⴋⴄ ⴚⴍⴃⴅⴈⴑⴀ ⴃⴀ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴍⴋⴋⴀⴃⴊⴄ ⴚⴐⴄⴋⴊⴌⴈ ⴑⴈⴌⴀⴌⴓⴊⴈⴑⴀⴌⴈ.</p>
<div class="rdc">ⴂⴀⴊⴍⴁⴀ ⴁ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴋⴍⴈⴞⴈⴊⴄ ⴚⴀⴍ ⴃⴀ ⴅⴈⴒⴗⴍⴃⴄ ⴀⴜ, ⴃⴀ ⴅⴀⴕⴄⴁⴃⴄ Ⴕⴐⴈⴑⴒⴄⴑⴀ, ⴕⴀⴊⴜⴓⴊⴈⴑⴀⴂⴀⴌ ⴋⴍⴑⴐⴓⴊⴑⴀ ⴙⴅⴄⴌⴇⴣⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴈⴞⴈⴊⴄ ⴚⴀⴍ ⴃⴀ ⴅⴈⴒⴗⴍⴃⴄ ⴀⴜ, ⴕⴅⴄⴗⴀⴌⴀⴍ ⴈⴑⴋⴈⴌⴄ, ⴑⴈⴌⴀⴌⴓⴊⴈⴇ Ⴖⴋⴐⴇⴈⴑ-ⴋⴂⴀⴊⴍⴁⴄⴊⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴋⴞⴄⴃⴄⴌ ⴋⴄ, ⴋⴍⴜⴗⴀⴊⴈⴇⴀ ⴇⴅⴀⴊⴈⴇⴀ, ⴅⴈⴇⴀⴐⴚⴀ ⴑⴀⴞⴈⴄⴐⴋⴀⴌ ⴃⴀ ⴋⴈⴈⴇⴅⴀⴊⴄ ⴀⴖⴑⴀⴐⴄⴁⴀ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴂⴚⴍⴃⴄ ⴘⴄⴌ ⴓⴔⴐⴍⴑ ⴗⴍⴅⴄⴊⴇⴀ ⴉⴀⴚⴇⴀ, ⴋⴞⴍⴊⴍⴋⴀⴌ ⴂⴀⴌⴂⴀⴐⴈⴑⴞⴄ, ⴀⴐⴀⴋⴄⴃ Ⴖⴋⴐⴇⴀⴄⴁⴐ ⴋⴀⴚⴞⴍⴅⴌⴄ ⴕⴋⴌⴈⴊⴈ ⴘⴄⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴋⴍⴅⴑⴀⴞⴄⴌ ⴓⴉⴄⴇⴓⴐⴌⴈ ⴅⴌⴄⴁⴀⴌⴈ ⴂⴀⴋⴍⴑ-ⴞⴈⴊⴅⴈⴇⴀ ⴓⴐⴙⴄⴁⴈⴑⴀⴇⴀ, ⴃⴀ ⴜⴀⴐⴅⴑⴜⴗⴋⴈⴃⴄ ⴂⴍⴌⴄⴁⴈⴑⴀ ⴘⴅⴄⴌⴈⴄⴐⴄⴁⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴐⴃⴀⴋⴄⴚⴌⴄⴑ ⴖⴄⴊⴅⴀⴌⴈ ⴅⴌⴄⴁⴀⴇⴀⴌⴈ, ⴋⴍⴜⴗⴀⴊⴄⴍ Ⴓⴔⴀⴊⴍ, ⴀⴐⴀⴋⴄⴃ ⴅⴈⴇⴀⴐ ⴎⴄⴒⴐⴄⴑ ⴤⴄⴊⴈ ⴀⴖⴋⴈⴎⴗⴀⴐ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴁⴈⴜⴈⴀⴌ-ⴅⴗⴀⴅ ⴒⴀⴛⴀⴐⴈ ⴞⴍⴐⴚⴇⴀ ⴙⴄⴋⴇⴀ, ⴃⴀⴅⴀⴁⴌⴄⴊⴄ ⴞⴀⴒⴄⴁⴀ ⴃⴀ ⴋⴑⴂⴀⴅⴑⴄⴁⴀ, ⴐⴍⴋⴊⴈⴇⴀ ⴎⴀⴒⴈⴅ-ⴋⴄⴚⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴅⴀⴘⴀⴅⴄ ⴁⴐⴜⴗⴈⴌⴅⴀⴊⴄⴁⴀ ⴑⴓⴊⴈⴑⴀ ⴂⴄⴋⴍⴇⴀ ⴅⴌⴄⴁⴀⴇⴀⴇⴀ, ⴃⴀ ⴋⴈⴜⴀⴃ ⴂⴀⴋⴍⴅⴀⴙⴈⴌⴄ ⴂⴍⴌⴄⴁⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴅⴁⴛⴀⴐⴄ ⴋⴄ ⴎⴈⴐⴅⴄⴊⴈ ⴑⴀⴋⴍⴑⴄⴊⴈ, ⴐⴍⴋⴄⴊⴈ ⴎⴈⴐⴅⴄⴊⴈⴇⴂⴀⴌ ⴋⴈⴕⴑⴍⴅⴀ Ⴖⴋⴄⴐⴇⴋⴀⴌ ⴃⴀ ⴅⴑⴛⴄ ⴋⴄ ⴘⴈⴘⴅⴄⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴋⴍⴑⴈⴄⴑ ⴋⴄ ⴞⴄⴌⴄⴘⴈ ⴉⴅⴀⴐⴇⴈ, ⴐⴍⴋⴄⴊⴈ ⴋⴈⴕⴑⴍⴅⴀ ⴂⴅⴄⴊⴋⴀⴌ ⴄⴃⴄⴋⴑ ⴂⴀⴌⴆⴐⴀⴞⴅⴈⴇⴀ ⴃⴀ ⴉⴃⴄⴋⴓⴊ ⴅⴀⴐ ⴘⴄⴌⴂⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄⴛⴀⴅⴈⴑⴀ ⴋⴈⴑ ⴚⴐⴄⴋⴊⴇⴀ ⴋⴄⴚⴀ ⴘⴄⴅⴑⴜⴈⴐⴀⴅ, ⴋⴀⴚⴞⴍⴅⴌⴄ ⴅⴈⴇⴀⴐ ⴈⴂⴈ, ⴋⴀⴚⴞⴍⴅⴀⴐ, ⴜⴗⴀⴊⴍⴁⴈⴇⴀ ⴘⴄⴌⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴀⴐⴅⴑⴜⴗⴋⴈⴃⴄ ⴋⴄ ⴎⴈⴐⴅⴄⴊⴕⴋⴌⴈⴊⴈ ⴑⴈⴉⴄⴇⴄ, ⴘⴅⴄⴌⴈⴄⴐⴄⴁⴀ ⴙⴄⴋⴈ, ⴃⴀ ⴋⴃⴄⴁⴀⴐⴄ ⴅⴀⴐ ⴘⴈⴘⴅⴄⴊⴈ ⴃⴀ ⴉⴃⴄⴋⴓⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴁⴄⴝⴇⴀ ⴙⴄⴋⴇⴀ ⴋⴚⴄⴋⴃⴄⴑ ⴋⴜⴀⴐⴄⴃ ⴅⴌⴄⴁⴀⴇⴀ ⴜⴈⴌⴀⴋⴛⴖⴅⴀⴐⴌⴈ, ⴃⴀ ⴋⴀⴇⴌⴈ ⴛⴋⴀⴚⴅⴀⴌⴈ ⴂⴀⴌⴀⴂⴐⴛⴅⴌⴄⴑ ⴙⴄⴋⴆⴄⴃⴀ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀⴑⴀ ⴄⴐⴇⴑⴀ ⴑⴀⴋ-ⴎⴈⴐⴄⴁⴈⴇ, ⴅⴀⴕⴄⴁ ⴗⴍⴅⴄⴊⴇⴀ Ⴖⴋⴄⴐⴇⴑⴀ, ⴋⴀⴋⴀⴑⴀ, ⴛⴄⴑⴀ, ⴃⴀ ⴑⴓⴊⴑⴀ ⴜⴋⴈⴃⴀⴑⴀ.<br />ⴀⴜ ⴃⴀ...</p>
<p>ⴓⴁⴈⴜⴍⴍ ⴃⴄⴃⴍⴔⴀⴊⴍ ⴕⴀⴊⴜⴓⴊⴍ, ⴗⴍⴅⴊⴀⴃⴑⴀⴂⴀⴊⴍⴁⴄⴊⴍ, ⴄⴅⴄⴃⴐⴄ ⴂⴓⴊⴑ-ⴋⴍⴃⴂⴈⴌⴄⴃ ⴐⴀⴇⴀ ⴂⴅⴀⴚⴞⴍⴅⴌⴌⴄⴑ.</p>
<div class="rdc">ⴂⴀⴊⴍⴁⴀ ⴂ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴘⴄⴓⴐⴗⴄⴅⴄⴊⴑⴀ ⴆⴄⴃⴀ ⴉⴊⴃⴄⴑⴀ ⴁⴐⴛⴀⴌⴄⴁⴀⴇⴀ ⴘⴄⴌⴇⴀⴑⴀ ⴃⴀⴀⴋⴒⴉⴈⴚⴄ, Ⴕⴐⴈⴑⴒⴄ, ⴂⴓⴊⴈ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴚⴄⴚⴞⴊⴈ Ⴓⴔⴊⴈⴑⴀ ⴋⴈⴄⴐ, ⴑⴓⴊⴍ, Ⴓⴔⴀⴊⴋⴀⴌ ⴀⴜⴅⴈⴋⴀ ⴎⴈⴐⴅⴄⴊ, ⴃⴀ ⴃⴀⴑⴜⴅⴌⴀ ⴕⴀⴊⴀⴕⴌⴈ ⴑⴍⴃⴍⴋⴓⴐⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴇⴀⴃ ⴀⴖⴈⴑⴜⴐⴀⴔⴄ ⴘⴄⴌ, ⴥ ⴑⴓⴊⴍ, ⴅⴈⴇⴀⴐ ⴈⴂⴈ ⴎⴈⴐⴅⴄⴊ ⴊⴍⴇ, ⴃⴀ ⴑⴄⴂⴍⴐⴑ ⴘⴄⴄⴑⴜⴀⴐ ⴃⴀⴕⴚⴄⴅⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴄⴅⴊⴒⴍⴃⴄ ⴘⴄⴌ, ⴄⴅⴊⴒⴍⴃⴄ, ⴥ ⴑⴓⴊⴍ, ⴑⴍⴃⴍⴋⴓⴐⴑⴀ ⴃⴀⴜⴅⴀⴑⴀ, ⴄⴅⴊⴒⴍⴃⴄ ⴐⴈⴑⴞⴅⴀⴑⴀ ⴖⴋⴐⴇⴈⴅⴀⴖⴛⴐⴓⴊⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴄ ⴋⴞⴍⴊⴍⴋⴀⴌ ⴅⴠⴑⴚⴍⴃⴄ ⴘⴄⴌⴃⴀⴋⴈ, ⴋⴄ ⴅⴠⴑⴚⴍⴃⴄ ⴓⴔⴐⴍⴑ ⴉⴀⴚⴇⴀ, Ⴕⴐⴈⴑⴒⴄ ⴋⴀⴚⴞⴍⴅⴀⴐ, ⴌⴓ ⴃⴀⴋⴀⴂⴃⴄⴁ ⴋⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴥ ⴋⴜⴗⴄⴋⴑⴍ ⴑⴀⴞⴈⴄⴐⴍ Ⴕⴐⴈⴑⴒⴄ, ⴋⴍⴋⴈⴛⴈⴄ ⴚⴞⴍⴅⴀⴐⴈ, ⴃⴀ ⴚⴇⴍⴋⴈⴊⴑⴀ ⴌⴓ ⴓⴂⴓⴊⴄⴁⴄⴊⴑ-ⴋⴗⴍⴔ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴌ ⴞⴀⴐ ⴃⴀⴋⴁⴀⴃⴄⴁⴄⴊⴈ ⴙⴄⴋⴈ, ⴘⴄⴌ ⴞⴀⴐ ⴒⴉⴁⴈⴊⴈ ⴈⴄⴑⴍ, ⴃⴀ ⴘⴄⴌ ⴋⴈⴄⴐ ⴂⴀⴌⴅⴋⴀⴐⴇⴊⴃⴄⴁⴈ ⴋⴞⴑⴌⴄⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴖⴂⴈⴀⴐⴄⴁ ⴘⴄⴌ, ⴋⴀⴚⴞⴍⴅⴀⴐ, ⴘⴄⴂⴚⴍⴃⴄ, ⴘⴄⴌ ⴘⴄⴂⴚⴍⴃⴄ, ⴀⴐⴀⴋⴄⴃ ⴋⴈⴊⴞⴈⴌⴄ ⴃⴀ ⴋⴀⴚⴞⴍⴅⴌⴄ ⴑⴀⴞⴈⴄⴐ.<br />ⴃⴈⴃⴄⴁⴀ...</p>
<p>ⴄⴐⴇⴍ Ⴖⴋⴄⴐⴇⴍ ⴑⴀⴋⴂⴅⴀⴋⴍⴅⴀⴌⴍ, ⴋⴀⴚⴞⴍⴅⴌⴄ ⴋⴄ ⴚⴍⴃⴅⴈⴊⴈ ⴃⴀ ⴞⴐⴜⴌⴈⴊⴄⴁⴈⴑⴀⴂⴀⴌ ⴂⴀⴌⴋⴀⴐⴈⴌⴄ.<br />ⴀⴜ ⴃⴀ...</p>
<p>ⴂⴈⴞⴀⴐⴍⴃⴄⴌ, ⴘⴄⴌ Ⴖⴋⴐⴇⴈⴑⴋⴘⴍⴁⴄⴊⴍ, ⴂⴈⴞⴀⴐⴍⴃⴄⴌ, ⴑⴀⴗⴃⴀⴐⴍ Ⴓⴔⴊⴈⴑⴀⴍ ⴃⴀ ⴃⴄⴃⴀⴍ Ⴖⴋⴐⴇⴈⴑⴀⴍ.</p>
<div class="rdc">ⴂⴀⴊⴍⴁⴀ ⴃ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴄⴑⴋⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴑⴀ ⴑⴋⴄⴌⴀ ⴋⴍⴑⴅⴊⴈⴑⴀ ⴘⴄⴌⴈⴑⴀ ⴃⴀ ⴘⴄⴄⴘⴈⴌⴀ, ⴅⴈⴇⴀⴐⴋⴄⴃ ⴘⴍⴁⴀⴃ-ⴞⴀⴐ ⴕⴀⴊⴜⴓⴊⴈⴑⴀⴂⴀⴌ, ⴃⴀ ⴑⴀⴞⴈⴊⴅⴄⴊ ⴉⴀⴚⴇⴀ ⴋⴈⴄⴐ ⴃⴀ ⴞⴋⴍⴁⴃⴀ: Ⴓⴔⴀⴊⴍ, ⴋⴄⴑⴋⴀ ⴑⴋⴄⴌⴀ ⴘⴄⴌⴈ ⴃⴀ ⴘⴄⴋⴄⴘⴈⴌⴀ, ⴃⴈⴃⴄⴁⴀ ⴛⴀⴊⴑⴀ ⴘⴄⴌⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴋⴌⴓⴊⴑⴀ ⴘⴄⴌⴑⴀ ⴌⴓ ⴓⴃⴄⴁ-ⴋⴗⴍⴔ, ⴃⴀⴁⴀⴃⴄⴁⴓⴊⴑⴀ ⴌⴓ ⴘⴄⴓⴐⴀⴚⴞ-ⴋⴗⴍⴔ, ⴋⴑⴀⴟⴓⴊⴍ, ⴃⴀⴖⴀⴇⴓ ⴋⴞⴍⴊⴍⴋⴀⴌ ⴅⴑⴚⴍⴃⴄ, ⴅⴈⴇⴀⴐⴚⴀ ⴉⴀⴚⴋⴀⴌ, ⴓⴔⴐⴍⴑ ⴗⴍⴅⴄⴊⴇⴀⴑⴀ, ⴥ ⴉⴀⴚⴇⴋⴍⴗⴅⴀⴐⴄⴍ, ⴀⴐⴀⴋⴄⴃ ⴂⴀⴕⴓⴑ, ⴅⴈⴇⴀⴐⴚⴀ Ⴓⴔⴀⴊⴑⴀ ⴗⴍⴅⴄⴊⴇⴀⴑⴀ, ⴤⴄⴊⴋⴜⴈⴔⴄⴁⴀ ⴋⴍⴒⴄⴅⴄⴁⴀⴃ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴞⴊⴍⴑ-ⴀⴐⴑ ⴑⴓⴊⴍ ⴑⴈⴉⴅⴃⴈⴊⴈ, ⴀⴞⴊⴍⴑ-ⴀⴐⴑ, ⴀⴐⴀ ⴆⴐⴓⴌⴀⴅ, ⴀⴐⴚ ⴋⴆⴀ-ⴈⴕⴋⴌⴄⴁⴈ, ⴏⴀⴋⴈ ⴘⴄⴋⴍⴉⴊⴄⴁⴓⴊ-ⴀⴐⴑ, ⴀⴖⴈⴋⴑⴇⴅⴄ ⴘⴄⴌ, ⴀⴞⴊⴍⴑ ⴃⴀ ⴉⴀⴐⴇⴀ ⴆⴄⴃⴀ ⴠⴑⴃⴂⴀⴑ ⴋⴑⴀⴟⴓⴊⴈ: ⴑⴈⴆⴋⴐⴄⴁ ⴃⴀ ⴗⴅⴀⴅⴈⴊⴄⴁⴐ ⴜⴀⴐⴅⴊⴄⴌ ⴏⴀⴋⴌⴈ ⴘⴄⴌⴌⴈ: ⴐⴀⴑⴀ ⴀⴋⴀⴍⴃ ⴅⴘⴔⴍⴇⴄⴁ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴈⴔⴐⴇⴞⴅⴄⴌ ⴘⴄⴌ, ⴑⴓⴊⴍ ⴙⴄⴋⴍ, ⴋⴍⴈⴞⴑⴄⴌⴄⴌ ⴑⴀⴕⴋⴄⴌⴈ, ⴐⴍⴋⴄⴊⴌⴈ ⴂⴈⴕⴋⴌⴈⴀⴌ, ⴃⴀ ⴋⴀⴇⴈ ⴘⴄⴌⴀⴌⴄⴁⴀ ⴋⴍⴀⴐⴇⴅ Ⴖⴋⴄⴐⴇⴑⴀ, ⴃⴀ ⴚⴅⴀⴐⴌⴈ ⴚⴐⴄⴋⴊⴇⴀⴌⴈ ⴃⴀⴋⴍⴀⴃⴈⴌⴄⴌ, ⴉⴀⴃⴌⴈⴄⴐⴀⴃ ⴋⴈⴓⴇⴞⴐⴄⴌ ⴑⴀⴕⴋⴄⴌⴈ ⴋⴍⴂⴍⴌⴄⴁⴈⴇⴓⴐⴇ ⴕⴐⴑⴒⴄⴑⴀ ⴃⴀ ⴂⴀⴌⴋⴀⴐⴇⴊⴃⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴐⴀ ⴀⴐⴑ ⴑⴍⴔⴄⴊⴑⴀ ⴘⴈⴌⴀ ⴚⴍⴃⴅⴀ, ⴀⴐⴚⴀ ⴃⴀⴚⴄⴋⴀ, ⴀⴐⴚⴀ ⴑⴈⴁⴍⴐⴍⴒⴄ, ⴋⴞⴑⴌⴄⴊⴍ, ⴐⴍⴋⴄⴊⴈ ⴋⴄ ⴀⴐ ⴋⴈⴚⴍⴃⴀⴅⴑ, ⴂⴍⴌⴄⴁⴈⴇ ⴃⴀ ⴑⴈⴒⴗⴅⴈⴇ ⴃⴀ ⴋⴍⴂⴍⴌⴄⴁⴈⴇ, ⴌⴄⴁⴄⴁⴈⴇ ⴃⴀ ⴟⴄⴐ-ⴙⴈⴌⴄⴁⴈⴇ ⴃⴀ ⴕⴋⴌⴈⴇ, ⴅⴈⴇⴀⴐ ⴑⴞⴓⴀⴑⴀ ⴀⴐⴚⴀ ⴄⴐⴇⴑⴀ ⴅⴈⴑ ⴑⴀⴃⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴋⴈⴑⴂⴀⴌ ⴋⴞⴈⴊⴄⴁⴓⴊ-ⴅⴈⴕⴋⴄⴌ, ⴀⴋⴈⴑⴂⴀⴌ ⴃⴀⴅⴈⴑⴀⴟⴄ ⴋⴄ ⴑⴀⴜⴗⴀⴊⴍⴁⴄⴊⴈ ⴇⴅⴈⴇ ⴑⴅⴈⴌⴈⴃⴈⴑⴈⴑⴀ ⴇⴣⴑⴈⴑⴀⴂⴀⴌ, ⴐⴍⴋⴊⴈⴑⴀ ⴀⴐⴀ ⴐⴀ ⴓⴋⴉⴅⴄⴇⴊⴄⴑ ⴀⴐⴑ, ⴋⴀⴚⴞⴍⴅⴀⴐⴍ ⴃⴀ ⴋⴑⴀⴟⴓⴊⴍ ⴙⴄⴋⴍ, ⴂⴀⴋⴍⴋⴈⴞⴑⴄⴌ ⴃⴀ ⴋⴀⴚⴞⴍⴅⴌⴄ ⴋⴍⴌⴀ ⴘⴄⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴉⴈⴁⴄ, ⴐⴍⴋⴄⴊⴈ ⴈⴞⴈⴊⴀ ⴋⴀⴋⴀⴇⴋⴇⴀⴅⴀⴐⴇⴀ ⴘⴍⴐⴈⴑ ⴃⴈⴃⴋⴀⴌ, ⴑⴓⴊⴍ ⴙⴄⴋⴍ, ⴑⴀⴞⴄ ⴈⴗⴍ ⴑⴀⴕⴋⴈⴑⴀ ⴀⴖⴑⴀⴅⴀⴊⴇⴀ, ⴃⴀ ⴋⴄⴚⴌⴈⴄⴐⴄⴁⴈⴑⴀ ⴋⴈⴑ ⴞⴀⴐⴈⴑⴞⴇⴀ: ⴂⴌⴄⴁⴀⴅⴑ ⴇⴓ ⴑⴀⴕⴋⴈⴇ ⴃⴀ ⴞⴄⴃⴅⴈⴇ ⴃⴀ ⴋⴄⴚⴌⴈⴄⴐⴄⴁⴈⴇ ⴚⴞⴍⴅⴐⴄⴁⴀ, ⴂⴀⴌⴀⴞⴊⴃⴈ ⴘⴄⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴈⴚⴞⴄ ⴃⴖⴈⴑⴀ ⴃⴀⴈⴋⴇⴋⴈⴌⴀ ⴐⴓⴃⴓⴌⴄⴁⴈⴇ ⴃⴈⴃⴋⴀ ⴋⴀⴋⴀⴇⴋⴇⴀⴅⴀⴐⴋⴀⴌ, ⴃⴀ ⴗⴈⴌⴄⴊⴈ ⴖⴀⴋⴈⴑⴀ ⴋⴍⴈⴇⴋⴈⴌⴀ, ⴃⴖⴈⴇⴈ-ⴃⴖⴄ ⴝⴈⴐⴇⴀ ⴘⴄⴋⴀⴒⴄⴁⴈⴇⴀ, ⴋⴜⴗⴑⴈⴇⴀ, ⴚⴅⴈⴇⴀ ⴃⴀ ⴋⴐⴜⴄⴋⴍⴁⴈⴇⴀ, ⴐⴀⴇⴀ ⴍⴐⴌⴈ ⴋⴄⴓⴖⴊⴄⴌⴈ ⴋⴈⴈⴗⴅⴀⴌⴄⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴍⴐ-ⴋⴄⴓⴖⴊⴄⴃ ⴂⴄⴓⴊⴈⴑⴞⴋⴀ ⴗⴅⴄⴌ, ⴑⴀⴕⴋⴄ ⴃⴀ ⴋⴞⴄⴃⴅⴄⴊⴈ ⴚⴌⴍⴁⴀⴃ: ⴊⴈⴀ, ⴅⴈⴇⴀⴐⴚⴀ ⴘⴅⴈⴊ-ⴋⴐⴀⴅⴀⴊⴈ - ⴑⴀⴕⴋⴄⴃ ⴃⴀ ⴐⴀⴕⴈⴊ, ⴅⴈⴇⴀⴐⴚⴀ ⴝⴈⴐ-ⴋⴐⴀⴅⴀⴊⴈ - ⴚⴌⴍⴁⴀⴃ: ⴐⴀⴋⴄⴇⴓ ⴇⴅⴈⴌⴈⴄⴐ ⴘⴐⴍⴋⴈⴑⴀ, ⴀⴐⴚⴀ ⴑⴀⴕⴋⴄ, ⴀⴐⴚⴀ ⴞⴄⴃⴅⴀ ⴃⴀ ⴚⴌⴍⴁⴀ, ⴜⴀⴐⴄⴋⴀⴐⴇⴄⴁⴈⴑ ⴑⴓⴊⴍ.<br />ⴃⴈⴃⴄⴁⴀ...</p>
<p>ⴂⴀⴌⴓⴗⴍⴔⴄⴊⴀⴃ ⴀⴐⴑⴄⴁⴈⴇⴀ, ⴘⴄⴓⴐⴄⴅⴌⴄⴊⴀⴃ ⴎⴈⴐⴄⴁⴈⴇⴀ, ⴖⴋⴐⴇⴈⴑⴂⴋⴄⴒⴗⴅⴄⴊⴄⴁ, ⴑⴀⴋⴞⴀⴒⴍⴅⴀⴌⴑⴀ ⴄⴐⴇⴑⴀ Ⴖⴋⴐⴇⴀⴄⴁⴀⴑⴀ, ⴇⴀⴌⴀⴋⴍⴑⴀⴗⴃⴐⴄⴑⴀ ⴃⴀ ⴄⴐⴇⴎⴀⴒⴈⴅⴑⴀ, ⴃⴀ ⴃⴈⴃⴑⴀ ⴕⴄⴁⴀⴑⴀ ⴂⴈⴂⴀⴊⴍⴁ ⴑⴀⴋⴜⴋⴈⴃⴀⴍⴁⴈⴇ, ⴕⴄⴁⴓⴊⴑⴀ ⴋⴀⴖⴀⴊⴇⴀ ⴘⴈⴌⴀ.<br />ⴀⴜ ⴃⴀ...</p>
<p>ⴘⴍⴁ ⴃⴀ ⴕⴀⴊⴜⴓⴊⴄⴁ ⴓⴞⴐⴜⴌⴄⴊⴍ, ⴃⴀ ⴠⴂⴈⴄ ⴍⴐ-ⴉⴄⴐⴛⴍⴅⴄ ⴁⴓⴌⴄⴁⴈⴇ ⴕⴀⴊⴜⴓⴊⴀⴃ. ⴘⴍⴁⴈⴊⴈ ⴂⴀⴌⴀⴀⴞⴊⴄⴁⴑ ⴁⴓⴌⴄⴁⴈⴑⴀ ⴑⴟⴓⴊⴇⴀ, ⴞⴍⴊⴍ ⴑⴀⴘⴍ ⴘⴍⴁⴑ ⴂⴀⴌⴓⴞⴐⴜⴌⴄⴊⴀⴃ, ⴐⴀⴋⴄⴇⴓ ⴜⴄⴑⴇⴀ ⴁⴓⴌⴄⴁⴈⴑⴀⴇⴀ ⴑⴛⴊⴄⴅⴑ Ⴖⴋⴄⴐⴇⴈ, ⴃⴀ ⴠⴗⴍⴔⴑ ⴋⴀⴑ, ⴐⴀⴢⴚⴀ ⴄⴌⴄⴁⴍⴑ.</p>
<div class="rdc">ⴂⴀⴊⴍⴁⴀ ⴄ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴋⴈⴇⴂⴀⴌ ⴅⴈⴋⴑⴇⴍⴁ ⴘⴄⴌⴃⴀ, ⴉⴀⴚⴇⴋⴍⴗⴅⴀⴐⴄ, ⴂⴀⴋⴀⴌⴀⴇⴊⴄ ⴋⴍⴕⴄⴌⴄ, ⴃⴀ ⴋⴈⴛⴖⴍⴃⴄ ⴋⴄ ⴒⴉⴁⴈⴊⴍ, ⴋⴚⴌⴄⴁⴀⴇⴀ ⴘⴈⴌⴀ ⴘⴄⴌⴇⴀ, ⴃⴀ ⴋⴀⴑⴜⴀⴅⴄ ⴑⴀⴞⴈⴄⴐ ⴕⴋⴌⴀ ⴌⴄⴁⴈⴑⴀ ⴘⴄⴌⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴚⴞⴍⴅⴐⴄⴁⴀ ⴙⴄⴋⴈ ⴁⴌⴄⴊⴑⴀ ⴘⴈⴌⴀ ⴜⴀⴐⴅⴅⴊⴄ, ⴐⴀⴋⴄⴇⴓ ⴀⴐⴋⴓⴐ ⴜⴗⴅⴃⴈⴀⴃ, ⴃⴀ ⴓⴉⴓⴌ-ⴋⴍⴋⴚⴅⴄⴊ ⴋⴄⴕⴋⴌⴀ ⴖⴀⴋⴄ ⴚⴍⴃⴅⴀⴇⴀ ⴙⴄⴋⴇⴀ, ⴀⴐⴀⴋⴄⴃ ⴛⴄⴃ ⴌⴀⴇⴊⴈⴑⴀⴃ ⴂⴀⴋⴍⴋⴀⴙⴈⴌⴄ, ⴋⴞⴑⴌⴄⴊⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴑⴂⴀⴅⴑ ⴅⴈⴕⴋⴄⴌ ⴐⴓⴁⴄⴌⴈⴑⴑⴀ, ⴋⴄ ⴃⴀⴞⴑⴌⴈⴊⴈ, ⴃⴀ ⴗⴍⴅⴊⴀⴃⴓⴑⴀⴋⴀⴐⴇⴊⴍ, ⴃⴀ ⴓⴑⴟⴓⴊⴍ ⴂⴀⴌⴆⴐⴀⴞⴅⴀ-ⴅⴗⴀⴅ Ⴖⴋⴐⴇⴈⴑⴀⴇⴣⴑ ⴋⴀⴖⴊⴈⴑⴀ, ⴃⴀ ⴅⴋⴛⴊⴀⴅⴐⴄ ⴑⴀⴜⴍⴊⴑⴀ ⴙⴄⴋⴑⴀ, ⴅⴈⴇⴀⴐⴚⴀ ⴋⴀⴌ ⴋⴀⴋⴈⴑⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴖⴂⴈⴀⴐⴄⴁ ⴘⴄⴌ, Ⴕⴐⴈⴑⴒⴄ, Ⴖⴋⴐⴇⴈⴑⴀ ⴉⴐⴀⴅⴍ, ⴘⴄⴂⴚⴍⴃⴄ, ⴘⴄⴂⴚⴍⴃⴄ ⴘⴄⴌ, ⴃⴀ ⴅⴈⴇⴀⴐⴚⴀ ⴈⴍⴑⴄⴁ ⴛⴋⴀⴇⴀ, ⴋⴄⴚⴀ ⴂⴀⴌⴅⴗⴈⴃⴄ ⴌⴀⴗⴍⴔⴈ ⴑⴈⴜⴋⴈⴃⴈⴑⴀ ⴃⴀ ⴓⴁⴈⴜⴍⴄⴁⴈⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴉⴐⴓⴊⴈ ⴂⴀⴌⴈⴑⴗⴈⴃⴀ, ⴖⴈⴐⴑⴈ ⴑⴓⴊⴈ, ⴛⴋⴀⴇⴀ ⴇⴣⴑⴈⴇⴀ ⴋⴈⴄⴐ ⴃⴀ, ⴋⴍⴌⴀ ⴈⴕⴋⴌⴀ ⴋⴀⴐⴇⴀⴊⴈ, ⴑⴀⴞⴄⴃ Ⴕⴐⴈⴑⴒⴄⴑ - ⴋⴞⴑⴌⴄⴊⴈⴑⴀ, ⴞⴍⴊⴍ ⴘⴄⴌ ⴑⴓⴊⴍ ⴙⴄⴋⴍ, ⴋⴈⴄⴑⴗⴈⴃⴄ ⴚⴍⴃⴅⴀⴑⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴈⴄⴋⴑⴂⴀⴅⴑⴄ, ⴥ ⴑⴓⴊⴍ ⴓⴁⴀⴃⴐⴓⴉⴍ, ⴈⴍⴑⴄⴁ ⴁⴐⴛⴌⴈⴑⴀⴑⴀ ⴋⴀⴑ ⴑⴀⴖⴋⴐⴇⴍⴑⴀ ⴂⴍⴌⴄⴁⴀⴑⴀ, ⴃⴀ ⴌⴓ ⴓⴛⴖⴄⴁ-ⴈⴕⴋⴌⴄⴁⴈ ⴓⴑⴈⴒⴗⴓⴐⴈⴇⴀ ⴉⴐⴇⴍⴋⴀⴇⴀ ⴋⴈⴗⴍⴊⴈⴇⴀ ⴋⴀⴐⴀⴃⴈⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴈⴋⴉⴅⴈⴃⴐⴀ ⴈⴍⴑⴄⴁ ⴋⴖⴅⴈⴋⴄ ⴑⴀⴞⴄⴃ ⴑⴀⴚⴞⴍⴅⴐⴄⴁⴄⴊⴇⴀ ⴘⴄⴌⴇⴀ ⴅⴌⴄⴁⴀⴇⴀ, ⴋⴄⴓⴔⴡⴍ, ⴞⴍⴊⴍ ⴋⴄ ⴓⴁⴀⴃⴐⴓⴉⴋⴀⴌ, ⴐⴀ ⴘⴄⴅⴜⴈⴐⴍ ⴍⴃⴄⴑⴚⴀ, ⴘⴄⴌⴃⴀ ⴄⴅⴄ-ⴅⴈⴇⴀⴐⴈ.<br />ⴃⴈⴃⴄⴁⴀ...</p>
<p>ⴘⴄⴌ, ⴑⴀⴋⴄⴁⴀⴑⴀ, ⴄⴐⴇⴑⴀ Ⴖⴋⴄⴐⴇⴑⴀ ⴂⴀⴕⴄⴁ ⴑⴀⴋⴜⴋⴈⴃⴈⴇⴀ ⴕⴄⴁⴈⴇⴀ: ⴋⴀⴋⴀⴑⴀ ⴓⴘⴍⴁⴄⴊⴑⴀ, ⴛⴄⴑⴀ ⴘⴍⴁⴈⴊⴑⴀ ⴋⴈⴑⴂⴀⴌ, ⴃⴀ ⴑⴓⴊⴑⴀ ⴂⴀⴋⴍⴑⴐⴓⴊⴑⴀ, ⴋⴀⴐⴒⴈⴅⴑⴀ ⴀⴐⴑⴄⴁⴈⴇⴀ.<br />ⴀⴜ ⴃⴀ...</p>
<p>ⴘⴄⴌⴂⴀⴌ ⴋⴈⴈⴖⴍ ⴙⴄⴋⴈ, ⴘⴄⴋⴍⴕⴋⴄⴃⴋⴀⴌ, ⴇⴁⴄ, ⴓⴞⴐⴜⴌⴄⴊⴍ ⴕⴀⴊⴜⴓⴊⴍ ⴃⴀ ⴃⴄⴃⴀⴍ, ⴐⴍⴋⴄⴊⴋⴀⴌ ⴘⴄⴕⴋⴌⴀ ⴑⴀⴓⴉⴓⴌⴄⴌⴈ ⴃⴀ ⴘⴄⴀⴗⴍ Ⴖⴋⴐⴇⴀⴄⴁⴀ ⴁⴓⴌⴄⴁⴀⴑⴀ ⴉⴀⴚⴇⴀⴑⴀ.</p>
<div class="rdc">ⴂⴀⴊⴍⴁⴀ ⴅ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴖⴀⴖⴀⴃ-ⴅⴠⴗⴀⴅ ⴋⴄ ⴑⴈⴖⴐⴋⴈⴇ ⴂⴓⴊⴈⴑⴀⴇⴀ ⴋⴍⴜⴗⴀⴊⴈⴑⴀ ⴋⴈⴋⴀⴐⴇ Ⴖⴋⴐⴇⴈⴑⴀ ⴃⴀ ⴈⴑⴋⴈⴌⴀ ⴙⴄⴋⴈ ⴟⴍⴟⴍⴞⴄⴇⴈⴇ ⴕⴅⴄⴑⴉⴌⴄⴊⴈⴇ, ⴃⴀ ⴂⴀⴌⴞⴐⴜⴌⴈⴑⴀⴂⴀⴌ ⴈⴞⴑⴌⴀ ⴚⴞⴍⴅⴐⴄⴁⴀ ⴙⴄⴋⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴚⴐⴄⴋⴊⴇⴀ ⴇⴅⴀⴊⴇⴀ ⴙⴄⴋⴇⴀⴑⴀ, ⴋⴞⴑⴌⴄⴊⴍ ⴙⴄⴋⴍ, ⴃⴀ ⴑⴈⴖⴐⴋⴈⴇ-ⴂⴀⴋⴍ ⴑⴓⴊⴇⴕⴋⴀⴇⴀ ⴋⴍⴑⴜⴐⴀⴔⴄⴃ ⴘⴄⴅⴑⴜⴈⴐⴀⴅ, ⴃⴀ ⴅⴞⴋⴍⴁ ⴄⴑⴐⴄⴇ ⴂⴓⴊⴈⴇⴀ: ⴘⴄⴂⴚⴍⴃⴄ, Ⴖⴋⴄⴐⴇⴍ, ⴋⴈⴊⴞⴈⴌⴄ ⴋⴄ ⴜⴗⴀⴊⴍⴁⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴓⴃⴄⴂ ⴘⴄⴌ, ⴑⴓⴊⴍ, Ⴓⴔⴀⴊⴑⴀ ⴘⴄⴌⴑⴀ, ⴃⴀⴇⴀⴌ ⴃⴀ ⴀⴁⴈⴐⴍⴌⴈⴑⴀⴄⴁⴐ, ⴂⴀⴐⴌⴀ ⴞⴋⴍⴁⴃⴈ: ⴋⴈⴞⴑⴄⴌ ⴟⴍⴟⴍⴞⴄⴇⴈⴇ ⴕⴅⴄⴑⴉⴌⴄⴊⴈⴇ, ⴌⴓ ⴓⴉⴓⴄ ⴖⴐⴋⴀⴋⴀⴌ ⴃⴀⴌⴀⴞⴄⴇⴕⴋⴀⴌ ⴃⴀⴂⴔⴀⴐⴍⴑ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴄⴊⴓⴐ-ⴕⴋⴌⴈⴊⴑⴀ ⴃⴈⴀⴉⴄⴓⴊⴑⴀ, ⴑⴓⴊⴍ, ⴋⴈⴄⴋⴑⴂⴀⴅⴑⴀ ⴎⴈⴐⴅⴄⴊ ⴄⴔⴐⴄⴋ, ⴞⴍⴊⴍ ⴘⴄⴌ ⴕⴓⴐⴚⴈⴉⴄⴁⴐ ⴈⴞⴑⴄⴌ ⴑⴀⴔⴐⴞⴈⴇ ⴚⴞⴍⴅⴐⴄⴁⴀ, ⴔⴐⴇⴍⴅⴀⴌ-ⴕⴋⴌⴈⴊⴋⴀⴌ ⴑⴀⴕⴋⴈⴇ ⴑⴀⴕⴋⴈⴇ ⴃⴀ ⴞⴄⴃⴅⴈⴇ ⴃⴀ ⴂⴍⴌⴄⴁⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴍⴑⴄⴑ ⴤⴄⴊⴋⴀⴌ ⴂⴀⴐⴜⴋⴓⴌⴄⴌ, ⴑⴓⴊⴍ, ⴅⴈⴇⴀⴐ ⴛⴀⴊ-ⴓⴛⴑ Ⴖⴋⴄⴐⴇⴑⴀ ⴉⴄⴇⴐⴍⴅⴌⴈⴑⴀ ⴚⴞⴍⴅⴐⴄⴁⴈⴑⴀ ⴉⴓⴀⴊⴀⴃ ⴂⴀⴌⴜⴋⴄⴃⴀⴃ ⴃⴀ ⴘⴄⴋⴉⴍⴁⴀⴃ, ⴃⴀ ⴌⴓ ⴓⴃⴄⴁ-ⴞⴀⴐ ⴃⴀⴖⴀⴇⴓ ⴂⴀⴌⴉⴄⴇⴐⴍⴅⴌⴃⴄ.<br />ⴃⴈⴃⴄⴁⴀ...</p>
<p>ⴑⴀⴋⴄⴁⴀ ⴅⴀⴐ ⴑⴐⴓⴊⴈ, ⴂⴀⴌⴓⴗⴍⴔⴄⴊⴈ, ⴂⴀⴌⴗⴍⴔⴈⴊⴈ ⴎⴈⴐⴄⴁⴈⴇⴀ ⴃⴀ ⴄⴐⴇⴍⴁⴀ-ⴅⴀⴐ ⴋⴄ ⴁⴓⴌⴄⴁⴈⴇ ⴘⴄⴗⴍⴔⴈⴊⴈ, ⴞⴋⴍⴁⴑ ⴋⴀⴋⴀ ⴃⴀ ⴛⴄ ⴃⴀ ⴑⴓⴊⴈ Ⴖⴋⴄⴐⴇⴋⴇⴀⴅⴀⴐⴈ.<br />ⴀⴜ ⴃⴀ...</p>
<p>Ⴖⴋⴄⴐⴇⴈ ⴂⴅⴈⴘⴅⴀ ⴑⴀⴘⴍⴋⴀⴌ ⴘⴄⴌⴋⴀⴌ ⴑⴛⴀⴊⴍ, ⴞⴀⴒⴈⴇⴀ ⴉⴀⴚⴍⴁⴐⴈⴅⴈⴇⴀ, ⴐⴍⴋⴄⴊⴑⴀ, ⴅⴈⴇⴀⴐⴚⴀ ⴋⴈⴆⴄⴆⴑⴀ ⴗⴍⴅⴄⴊⴇⴀⴑⴀ, ⴚⴞⴍⴅⴐⴄⴁⴀⴃ ⴙⴅⴄⴌⴃⴀ ⴄⴅⴄⴃⴐⴄ Ⴖⴋⴐⴇⴈⴑⴋⴘⴍⴁⴄⴊⴍ.</p>
<div class="rdc">ⴉⴍⴌⴃⴀⴉⴈ</div>
<p>ⴑⴓⴊⴍ ⴙⴄⴋⴍ, ⴑⴓⴊⴍ ⴙⴄⴋⴍ, ⴀⴖⴑⴃⴄⴂ, ⴐⴀⴑⴀ ⴂⴛⴈⴌⴀⴅⴑ: ⴀⴖⴑⴀⴑⴐⴓⴊⴈ ⴋⴍⴀⴞⴊⴄⴁⴓⴊ-ⴀⴐⴑ, ⴃⴀ ⴂⴄⴂⴓⴊⴅⴄⴁⴈⴑ  ⴀⴖⴘⴔⴍⴇⴌⴄⴁⴀ. ⴂⴀⴌⴈⴖⴅⴈⴛⴄ, ⴐⴀⴇⴀ ⴘⴄⴂⴈⴜⴗⴀⴊⴍⴑ ⴘⴄⴌ Ⴕⴐⴈⴑⴒⴄⴋⴀⴌ Ⴖⴋⴄⴐⴇⴋⴀⴌ, ⴐⴍⴋⴄⴊⴈ ⴗⴍⴅⴄⴊⴂⴀⴌ ⴀⴐⴑ ⴃⴀ ⴗⴍⴅⴄⴊⴑⴀⴅⴄ ⴀⴖⴀⴅⴑⴄⴁⴑ.</p>
<div class="rdc">ⴂⴀⴊⴍⴁⴀ ⴆ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴅⴑⴚⴍⴃⴄⴇ ⴃⴀ ⴓⴑⴟⴓⴊⴍ-ⴅⴈⴕⴋⴌⴄⴌⴈⴇ ⴃⴀ ⴑⴈⴚⴐⴓⴄ ⴅⴗⴀⴅⴇ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴀⴐⴀ ⴃⴀⴅⴈⴋⴀⴐⴞⴄⴇ ⴃⴀ ⴀⴐⴚⴀ ⴅⴗⴀⴅⴇ ⴜⴈⴌⴀⴘⴄ ⴘⴄⴌⴑⴀ, ⴃⴀ ⴀⴐⴀ ⴃⴀⴅⴈⴋⴀⴐⴞⴄⴇ ⴃⴀ ⴀⴐⴚⴀ ⴅⴗⴀⴅⴇ ⴋⴄⴓⴔⴡⴍ, ⴅⴈⴇⴀⴐ ⴈⴂⴈ ⴘⴄⴌ ⴋⴀⴋⴚⴄⴌ ⴙⴅⴄⴌ, ⴂⴀⴐⴌⴀ ⴌⴓ ⴋⴈⴋⴚⴄⴋ ⴙⴅⴄⴌ ⴑⴐⴓⴊⴈⴀⴃ ⴋⴀⴖⴀⴊⴍ, ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴅⴑⴚⴍⴃⴄ ⴃⴀ ⴓⴑⴟⴓⴊⴍ ⴅⴈⴕⴋⴄⴌ ⴋⴄ ⴃⴀ ⴘⴄⴓⴐⴀⴚⴞ-ⴅⴗⴅⴄⴌ ⴋⴚⴌⴄⴁⴀⴌⴈ ⴘⴄⴌⴌⴈ, ⴃⴀ ⴚⴍⴃⴅⴀⴇⴀ ⴘⴈⴌⴀ ⴙⴄⴋⴇⴀ ⴅⴈⴘⴄⴅ ⴃⴀ ⴜⴗⴊⴓⴊⴇⴀ ⴆⴄⴃⴀ ⴘⴄⴅⴃⴛⴈⴌⴄⴌ ⴜⴗⴊⴓⴊⴌⴈ, ⴀⴐⴀⴋⴄⴃ ⴘⴄⴌ ⴘⴄⴋⴈⴜⴗⴀⴊⴄ ⴅⴈⴇⴀⴐⴚⴀ ⴋⴍⴜⴗⴀⴊⴄⴋⴀⴌ, ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴋⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴔⴀⴐⴓⴊⴇⴀ ⴂⴍⴌⴄⴁⴈⴑⴀⴇⴀ ⴀⴖⴂⴈⴀⴐⴄⴁ ⴘⴄⴌ ⴋⴑⴀⴟⴓⴊⴑⴀ ⴙⴄⴋⴑⴀ, ⴈⴞⴈⴊⴄ ⴑⴈⴋⴃⴀⴁⴊⴄ ⴙⴄⴋⴈ, ⴈⴞⴈⴊⴄ ⴝⴈⴐⴈ ⴙⴄⴋⴈ ⴃⴀ ⴋⴍⴠⴞⴄⴃⴄⴌ ⴠⴑⴟⴀⴑⴀ ⴙⴄⴋⴑⴀ, ⴃⴀ ⴋⴈⴊⴞⴈⴌⴄ ⴅⴈⴇⴀⴐ ⴉⴀⴚⴇⴋⴍⴗⴅⴀⴐⴄⴋⴀⴌ, ⴋⴀⴋⴀⴇⴀ ⴙⴅⴄⴌⴇⴀ Ⴖⴋⴄⴐⴇⴋⴀⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴜⴀⴐⴑⴜⴗⴋⴈⴃⴌⴀ ⴐⴀ ⴍⴃⴄⴑⴋⴄ ⴑⴀⴓⴊ ⴉⴀⴐⴀⴓⴊⴌⴈ ⴋⴀⴋⴈⴑⴀⴌⴈ, ⴑⴓⴊⴍ, ⴂⴀⴐⴄⴜⴀⴐ ⴑⴀⴕⴋⴄⴃ ⴋⴄⴔⴍⴁⴀ ⴠⴎⴍⴅⴀ ⴛⴄⴁⴌⴀⴑⴀ ⴘⴈⴌⴀ. ⴞⴍⴊⴍ ⴘⴄⴌ ⴠⴐⴈⴃⴄ, ⴌⴓ ⴑⴀⴃⴀ ⴀⴖⴈⴐⴙⴈⴅⴌⴄ ⴑⴓⴔⴄⴅⴀⴑⴀ Ⴕⴐⴈⴑⴒⴄⴑⴑⴀ ⴓⴑⴈⴒⴗⴓⴐⴌⴈ ⴉⴐⴇⴍⴋⴀⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴃⴀⴖⴀⴇⴓ ⴑⴚⴍⴃⴀ ⴑⴓⴊⴍ ⴙⴄⴋⴍ, ⴃⴀⴅⴈⴇ Ⴖⴋⴐⴇⴈⴑⴀ ⴋⴀⴋⴀⴋⴀⴌ ⴍⴃⴄⴑⴋⴄ ⴃⴀ ⴂⴀⴌⴂⴋⴈⴐⴀ ⴈⴑⴐⴈⴇⴀ ⴋⴐⴓⴘⴄⴁⴈⴑⴀⴇⴀ, ⴃⴀ ⴉⴅⴀⴊⴀⴃ ⴁⴍⴐⴍⴒⴈⴑ ⴋⴉⴊⴅⴄⴊⴍⴁⴈⴑⴀⴇⴀ, ⴂⴀⴐⴌⴀ ⴓⴛⴅⴈⴐⴄⴑⴇⴀ ⴠⴗⴍⴔ ⴑⴀⴕⴋⴄⴇⴀ ⴜⴓⴐⴇⴈⴇⴀ ⴂⴍⴌⴄⴁⴈⴑⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴀⴄⴐⴇⴀ ⴍⴃⴄⴑⴋⴄ ⴃⴀⴅⴈⴇ ⴓⴑⴟⴓⴊⴍⴄⴁⴀ ⴓⴑⴟⴓⴊⴍⴄⴁⴀⴑⴀ ⴃⴀ ⴉⴀⴚⴈⴑⴉⴅⴊⴀ ⴋⴐⴓⴘⴄⴁⴀⴑⴀ, ⴞⴍⴊⴍ ⴑⴈⴌⴀⴌⴓⴊⴈⴚⴀ ⴋⴐⴙⴍⴁⴊⴈ ⴀⴙⴅⴄⴌⴀ ⴋⴄⴗⴅⴑⴄⴓⴊⴀⴃ, ⴀⴐⴀⴋⴄⴃ ⴘⴄⴌ ⴓⴛⴅⴈⴐⴄⴑ-ⴋⴚⴍⴃⴅⴄⴊⴈ, ⴑⴓⴊⴍ, ⴋⴀⴑ ⴁⴀⴛⴄⴅⴃ ⴋⴍⴕⴚⴄⴅⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴀⴌⴀⴕⴈⴕⴀ ⴍⴃⴄⴑⴋⴄ ⴃⴀⴅⴈⴇ, ⴅⴈⴇⴀⴐⴚⴀ ⴛⴄⴂⴊⴑⴀ ⴆⴄⴃⴀ ⴜⴀⴐⴜⴄⴐⴈⴇ ⴂⴀⴊⴍⴁⴀⴑⴀ ⴘⴈⴌⴀ ⴇⴣⴑⴑⴀ, ⴃⴀ ⴋⴞⴈⴊⴄⴁⴓⴊ-ⴠⴗⴍ ⴚⴍⴃⴅⴀ, ⴑⴇⴕⴅⴀ ⴃⴀ ⴄⴑⴐⴄⴇ ⴋⴈⴜⴗⴀⴊⴄ ⴋⴄ, ⴋⴞⴍⴊⴍⴑⴀ ⴘⴄⴂⴚⴍⴃⴄ ⴗⴍⴅⴄⴊⴇⴀ Ⴖⴋⴄⴐⴇⴑⴀ, ⴘⴄⴌ ⴂⴀⴌⴋⴜⴋⴈⴃⴄ Ⴓⴔⴀⴊⴍ.<br />ⴃⴈⴃⴄⴁⴀ...</p>
<p>ⴋⴀⴐⴒⴈⴅⴈ ⴃⴀ ⴂⴀⴌⴓⴗⴍⴔⴄⴊⴈ, ⴇⴀⴌⴀⴀⴐⴑⴀⴃ ⴇⴀⴗⴅⴀⴌⴈⴑⴚⴄⴋⴓⴊⴈ, ⴕⴄⴁⴓⴊⴈ ⴜⴋⴈⴃⴀⴇⴀ ⴋⴈⴄⴐ, ⴌⴀⴇⴄⴊⴈ ⴃⴀ ⴌⴀⴇⴄⴊⴌⴈ, ⴑⴀⴋⴜⴋⴈⴃⴀ ⴑⴀⴋⴄⴁⴀ Ⴖⴋⴄⴐⴇⴈ, ⴚⴞⴍⴅⴄⴊⴈ ⴃⴀ ⴚⴞⴍⴅⴄⴊⴌⴈ ⴀⴃⴈⴃⴄⴌ ⴑⴓⴊⴍ, ⴃⴀ ⴄⴐⴇⴖⴋⴐⴇⴀⴄⴁⴀⴃ ⴠⴋⴍⴌⴄ.<br />ⴀⴜ ⴃⴀ...</p>
<p>ⴂⴈⴂⴀⴊⴍⴁⴇ ⴘⴄⴌ, ⴇⴀⴗⴅⴀⴌⴈⴑ-ⴂⴚⴄⴋⴇ ⴘⴄⴌ, ⴃⴀ ⴂⴀⴉⴓⴐⴇⴞⴄⴁⴇ ⴘⴄⴌ Ⴖⴋⴐⴇⴈⴑⴀ ⴃⴄⴃⴀⴍ, ⴐⴀⴋⴄⴇⴓ ⴄⴐⴇⴈ ⴜⴋⴈⴃⴈⴑⴀ ⴑⴀⴋⴄⴁⴈⴑⴀ ⴘⴄⴅ Ⴕⴐⴈⴑⴒⴄ Ⴖⴋⴄⴐⴇⴈ, ⴑⴐⴓⴊⴈ ⴝⴄⴘⴋⴀⴐⴈⴒⴈ, ⴃⴀ ⴘⴄⴌ ⴂⴀⴌⴋⴈⴞⴅⴄⴌ ⴙⴅⴄⴌ ⴕⴅⴄⴗⴀⴌⴈⴑⴀⴇⴀ ⴘⴄⴑⴀⴅⴀⴊⴌⴈ ⴚⴀⴇⴀⴌⴈ.</p>
<div class="rdc">ⴂⴀⴊⴍⴁⴀ ⴡ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴐⴍⴋⴄⴊⴑⴀ ⴛⴀⴊⴌⴈ ⴚⴀⴇⴀⴌⴈ ⴀⴕⴄⴁⴄⴌ, ⴃⴀ ⴛⴐⴜⴈⴀⴌ ⴋⴈⴑⴂⴀⴌ ⴕⴄⴐⴓⴁⴈⴋ-ⴑⴄⴐⴀⴔⴈⴋⴌⴈ, ⴗⴍⴅⴄⴊⴈ ⴀⴖⴂⴄⴁⴓⴊⴈ, ⴗⴍⴅⴊⴈⴇ ⴑⴓⴊⴈⴇⴓⴐⴇ ⴑⴛⴌⴍⴁⴃⴈⴇ, ⴃⴀ ⴓⴔⴐⴍⴑⴀⴃ ⴀⴋⴀⴖⴊⴄⴁⴃⴈⴇ ⴋⴀⴑ ⴓⴉⴓⴌⴈⴑⴀⴋⴃⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴘⴄⴚⴍⴃⴄⴁⴓⴊⴈ ⴘⴄⴋⴈⴜⴗⴀⴊⴄ ⴋⴞⴑⴌⴄⴊⴍ ⴃⴀ ⴜⴀⴃⴈⴄⴐ-ⴠⴗⴀⴅ ⴂⴓⴊⴈ ⴙⴄⴋⴈ ⴋⴍⴕⴚⴄⴅⴀⴃ, ⴋⴍⴌⴀⴌⴓⴊⴈ ⴋⴀⴚⴞⴍⴅⴌⴄ ⴃⴀ ⴋⴍⴋⴞⴄⴃⴄⴌ, ⴐⴍⴋⴄⴊⴈ ⴅⴠⴞⴋⴍⴁ: ⴘⴄⴂⴚⴍⴃⴄ, ⴘⴄⴋⴈⴜⴗⴀⴊⴄ ⴃⴀ ⴜⴀⴐⴜⴗⴋⴄⴃⴓⴊⴈ ⴋⴎⴍⴅⴄ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴄⴒⴊⴇⴀ ⴋⴔⴊⴍⴁⴄⴊⴈ ⴈⴊⴈⴀ ⴄⴒⴊⴈⴇⴀ ⴑⴀⴇⴌⴍⴄⴁⴀⴇⴀⴇⴀ ⴀⴖⴞⴃⴀ ⴐⴄⴚⴀ ⴆⴄⴚⴀⴃ ⴃⴀ ⴋⴈⴜⴈⴄⴐⴈ ⴉⴀⴚⴈ ⴆⴄⴑⴇⴀ-ⴄⴕⴋⴌⴀ ⴠⴀⴄⴐⴑⴀ, ⴀⴖⴑⴊⴅⴀⴑⴀ ⴋⴀⴑ ⴋⴈⴑⴑⴀ ⴈⴞⴑⴄⴌⴄⴁⴃⴈ ⴘⴄⴌ, ⴑⴓⴊⴍ ⴙⴄⴋⴍ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴄⴊⴈⴑⴄ, ⴍⴃⴄⴑⴋⴄ ⴘⴄⴋⴜⴗⴌⴀⴐⴄⴁⴄⴊⴋⴀⴌ ⴈⴊⴈⴀⴑ ⴞⴀⴊⴄⴌⴈⴑⴀⴋⴀⴌ, ⴋⴈⴈⴖⴍ ⴋⴐⴙⴍⴁⴊⴈ ⴋⴀⴃⴊⴈ Ⴓⴔⴊⴈⴑⴀ ⴋⴈⴄⴐ, ⴞⴍⴊⴍ ⴘⴄⴌ, ⴑⴓⴊⴍ ⴙⴄⴋⴍ, ⴀⴐⴀ ⴆⴈⴀⴐ ⴈⴕⴋⴄⴌ ⴋⴀⴃⴊⴈⴑⴀ ⴋⴈⴑ ⴓⴜⴄⴑⴍⴃ ⴑⴊⴅⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴍⴐⴃⴀⴌⴈⴑⴀ ⴈⴂⴈ ⴃⴈⴌⴄⴁⴀ ⴎⴈⴐⴅⴄⴊ, ⴈⴊⴈⴀⴑ ⴞⴀⴊⴄⴌⴈⴇⴀ ⴄⴊⴈⴑⴄⴑ ⴋⴈⴄⴐ, ⴂⴀⴌⴈⴉⴅⴄⴇⴀ ⴃⴀ ⴃⴀⴑⴃⴂⴀ, ⴞⴍⴊⴍ ⴘⴄⴌ, ⴑⴓⴊⴍ ⴙⴄⴋⴍ, ⴋⴀⴃⴊⴈⴑⴀ ⴋⴈⴑ ⴅⴄⴐ ⴆⴈⴀⴐ ⴈⴕⴋⴄⴌ ⴓⴜⴄⴑⴍⴃ ⴑⴊⴅⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴍⴋⴀⴌⴈⴒⴄⴊⴋⴀ ⴍⴃⴄⴑⴋⴄ, ⴥ ⴑⴓⴊⴍ, ⴋⴍⴜⴋⴄⴃ ⴘⴄⴈⴜⴗⴌⴀⴐⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴈ, ⴞⴍⴊⴍ ⴘⴄⴌ ⴀⴐⴚⴀ ⴓⴚⴞⴍ, ⴀⴐⴚⴀ ⴋⴂⴆⴀⴅⴐⴈ ⴈⴑⴒⴓⴋⴐⴄ, ⴐⴍⴋⴊⴈⴑⴀⴇⴣⴑ ⴑⴀⴑⴛⴊⴍⴇ ⴂⴀⴐⴄ ⴂⴀⴌⴅⴀⴐⴃⴄⴁⴈ ⴋⴒⴈⴐⴀⴊⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴄⴄⴆⴈⴑⴀ ⴄⴋⴑⴂⴀⴅⴑⴄ ⴓⴁⴀⴃⴐⴓⴉⴍ, ⴑⴀⴛⴀⴂⴄⴊⴑⴀ ⴃⴀ ⴁⴈⴊⴜⴑⴀ ⴌⴄⴁⴀⴑⴀ, ⴑⴓⴊⴍ, ⴐⴍⴋⴊⴈⴑⴀ ⴀⴌⴂⴀⴐⴄⴁⴀ ⴀⴜⴖⴀⴇⴓ ⴑⴈⴁⴄⴐⴄⴑⴀ, ⴂⴀⴌⴀⴂⴃⴄ ⴘⴄⴌ ⴘⴈⴘⴈⴇⴀ ⴚⴄⴚⴞⴊⴈⴑⴀⴇⴀ ⴃⴀ ⴈⴟⴋⴄⴌ ⴋⴈⴑⴂⴀⴌ.<br />ⴃⴈⴃⴄⴁⴀ...</p>
<p>Ⴖⴋⴄⴐⴇⴍ ⴋⴀⴋⴀⴍ ⴃⴀ ⴇⴀⴌⴀ-ⴖⴋⴄⴐⴇⴍ ⴛⴄⴍ, ⴃⴀ ⴌⴓⴂⴄⴘⴈⴌⴈⴑⴋⴚⴄⴋⴄⴊⴍ ⴑⴓⴊⴍ ⴜⴐⴔⴄⴊⴍ, ⴓⴘⴍⴁⴄⴊⴍ ⴋⴀⴋⴀⴍ, ⴃⴀ ⴘⴍⴁⴈⴊⴍ ⴑⴈⴒⴗⴅⴀⴍ, ⴞⴍⴊⴍ ⴑⴓⴊⴍ, ⴂⴀⴋⴍⴑⴐⴓⴊⴍ ⴑⴀⴋⴍⴁⴈⴇ ⴄⴐⴇⴍ, ⴋⴀⴚⴞⴍⴅⴌⴄ.<br />ⴀⴜ ⴃⴀ...</p>
<p>ⴑⴈⴑⴞⴊⴇⴀⴂⴀⴌ ⴘⴄⴌⴇⴀ ⴖⴄⴁⴓⴊⴈ ⴎⴍⴐⴔⴈⴐⴈ, ⴖⴋⴐⴇⴈⴅⴂⴅⴀⴋⴍⴅⴀⴌⴇⴀ ⴞⴍⴐⴚⴇⴀ ⴋⴄⴓⴔⴈⴑⴀⴇⴀ, ⴋⴍⴈⴕⴑⴍⴅⴀ, ⴓⴞⴐⴜⴌⴄⴊⴍ, ⴑⴀⴘⴍⴑⴀ ⴘⴈⴌⴀ ⴘⴄⴌⴀ, ⴀⴋⴈⴑⴇⴣⴑⴚⴀ, ⴑⴀⴉⴓⴇⴐⴀⴃ Ⴖⴋⴐⴇⴈⴑⴋⴘⴍⴁⴊⴀⴃ ⴂⴕⴀⴃⴀⴂⴄⴁⴇ ⴘⴄⴌ.</p>
<div class="rdc">ⴂⴀⴊⴍⴁⴀ ⴇ.</div>
<p><em class="gr">ⴑⴛⴊⴈⴑⴎⴈⴐⴈ:</em> ⴓⴇⴄⴑⴊⴍⴃ ⴋⴈⴃⴂⴍⴋⴈⴊⴈ ⴘⴍⴁⴑ ⴆⴄⴑⴇⴀ ⴇⴀⴐⴂⴋⴀⴌⴄⴁⴈⴑⴀ, ⴓⴋⴀⴋⴍⴃ ⴃⴄⴃⴀ ⴋⴓⴚⴊⴀⴃ-ⴈⴖⴄⴁⴑ ⴓⴞⴐⴜⴌⴄⴊⴀⴃ, ⴐⴀⴋⴄⴇⴓ Ⴖⴋⴐⴇⴈⴑⴀ ⴘⴍⴁⴀ ⴠⴑⴚⴅⴀⴊⴄⴁⴑ ⴁⴓⴌⴄⴁⴈⴑⴀ ⴜⴄⴑⴇⴀ, ⴀⴋⴈⴑⴇⴣⴑ ⴘⴄⴌ ⴗⴍⴅⴄⴊⴌⴈ ⴒⴍⴋⴌⴈ, Ⴖⴋⴐⴇⴈⴑⴀ ⴑⴛⴀⴊⴍ ⴃⴀ ⴃⴄⴃⴀⴍ, ⴃⴀⴓⴃⴓⴋⴄⴁⴊⴀⴃ ⴂⴀⴃⴈⴃⴄⴁⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴂⴍⴌⴄⴁⴀ ⴋⴜⴀⴐⴄⴃ ⴜⴗⴊⴓⴊ-ⴀⴐⴑ, ⴞⴍⴐⴚⴌⴈ ⴃⴀⴞⴑⴌⴈⴊ ⴃⴀ ⴂⴀⴌⴉⴀⴔⴓⴊ, ⴑⴌⴄⴓⴊ-ⴀⴐⴑ ⴑⴓⴊⴈ, ⴋⴍⴓⴛⴊⴓⴐⴄⴁⴓⴊ ⴑⴈⴒⴗⴅⴀ, ⴜⴀⴐⴜⴈⴐⴓⴊ-ⴀⴐⴑ ⴚⴞⴍⴅⴐⴄⴁⴀ, ⴃⴀ ⴑⴈⴉⴅⴃⴈⴊⴈ ⴉⴀⴐⴇⴀ ⴆⴄⴃⴀ, ⴅⴈⴌⴀⴚⴀ, ⴓⴁⴀⴃⴐⴓⴉⴍ ⴑⴓⴊⴍ, ⴐⴀⴋⴄ ⴠⴗⴍ ⴍⴃⴄⴑ ⴋⴍⴅⴈⴃⴄⴑ ⴋⴑⴀⴟⴓⴊⴈ ⴃⴈⴃⴈ ⴂⴀⴌⴑⴟⴀⴃ ⴘⴄⴌⴃⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴋⴈⴂⴈⴇⴞⴀⴐ ⴘⴄⴌ ⴋⴍⴑⴄⴑⴈ ⴑⴍⴔⴊⴈⴑ ⴘⴄⴑⴀⴕⴋⴄ, ⴥ ⴑⴓⴊⴍ, ⴐⴍⴋⴊⴈⴑⴀ ⴋⴈⴄⴐ ⴗⴍⴅⴄⴊⴈⴅⴄ ⴑⴟⴓⴊⴈⴑⴀ ⴜⴄⴐⴈⴊⴈ ⴂⴅⴀⴓⴜⴗⴄ ⴘⴄⴌ, ⴋⴀⴐⴇⴀⴊⴇⴀ ⴇⴀⴌⴀ ⴚⴐⴓⴌⴈ; ⴞⴍⴊⴍ ⴘⴄⴌ, ⴘⴄⴋⴃⴂⴍⴋⴇⴀ ⴁⴀⴛⴀⴅ, ⴓⴃⴄⴁⴍ, ⴀⴐⴀ ⴎⴈⴐⴅⴄⴊⴇⴀ ⴋⴀⴇ, Ⴖⴋⴐⴇⴈⴑⴀ ⴋⴈⴄⴐ ⴓⴂⴓⴌⴓⴐ-ⴕⴋⴌⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴑⴟⴓⴊⴈ ⴋⴍⴓⴛⴊⴓⴐⴃⴀ ⴃⴀ ⴓⴐⴂⴄⴁ-ⴈⴕⴋⴌⴀ ⴑⴀⴞⴀⴐⴄⴁⴀ, ⴞⴍⴊⴍ ⴜⴄⴐⴈⴊⴌⴈ ⴗⴍⴅⴄⴊⴌⴈⴅⴄ ⴚⴓⴃⴋⴀⴘⴅⴐⴀⴊ, ⴜⴈⴌⴀⴑⴜⴀⴐⴋⴄⴒⴅⴄⴊⴌⴈ ⴓⴕⴋ ⴃⴀ ⴓⴐⴂⴄⴁ ⴑⴜⴀⴅⴊⴈⴑⴀ ⴑⴈⴒⴗⴅⴀ, ⴐⴀⴋⴄⴇⴓ ⴜⴗⴊⴓⴊⴌⴈ ⴘⴄⴌⴌⴈ, ⴑⴓⴊⴍ, ⴂⴀⴋⴐⴀⴅⴊⴃⴄⴑ ⴀⴐⴀ-ⴗⴍⴔⴈⴇⴀ ⴉⴓⴐⴌⴄⴁⴀⴃ ⴘⴄⴋⴛⴊⴄⴁⴄⴊⴈⴑⴀⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴀⴞⴊⴈⴑⴀ ⴜⴈⴂⴌⴈⴑⴀⴇⴀ ⴋⴍⴂⴀⴐⴇⴅⴀⴋ ⴉⴅⴀⴊⴀⴃ ⴑⴀⴞⴄⴇⴀ, ⴋⴍⴋⴗⴅⴀⴌⴄⴁⴊⴇⴀ ⴘⴄⴌⴇⴀ ⴊⴋⴍⴁⴈⴄⴐⴀⴃ, ⴋⴀⴐⴇⴀⴊⴇⴀ ⴁⴀⴛⴄⴅⴃ ⴑⴓⴊⴍ ⴃⴀ ⴚⴍⴃⴅⴈⴊⴇⴀ ⴇⴀⴌⴀⴜⴀⴐⴞⴅⴄⴃ, ⴃⴀ ⴋⴍⴜⴗⴀⴊⴄ-ⴠⴗⴀⴅ Ⴕⴐⴈⴑⴒⴄ Ⴖⴋⴄⴐⴇⴈ ⴋⴀⴐⴞⴅⴈⴇ ⴃⴀ ⴅⴄⴃⴐⴄⴁⴈⴇⴀ, ⴂⴀⴌⴉⴐⴛⴀⴊⴅⴈⴇⴀ ⴃⴀ ⴑⴈⴜⴋⴈⴃⴈⴇⴀ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴐⴈⴑⴒⴄ ⴂⴀⴌⴉⴀⴚⴌⴀ, ⴑⴓⴊⴍ, ⴃⴀ ⴑⴈⴌⴀⴌⴓⴊⴀⴃ ⴓⴜⴍⴃⴃⴀ ⴀⴅⴀⴆⴀⴉⴇⴀ ⴃⴀ ⴋⴄⴛⴀⴅⴇⴀ, ⴈⴌⴀⴌⴃⴈ ⴀⴜ, ⴂⴀⴌⴞⴋⴓⴊ-ⴀⴐⴈⴀⴌ ⴉⴀⴐⴌⴈ ⴑⴀⴑⴓⴔⴄⴅⴄⴊⴈⴑⴀⴌⴈ ⴃⴀ, ⴘⴄⴅⴊⴄⴌ ⴋⴀⴑ ⴘⴈⴌⴀ ⴗⴍⴅⴄⴊⴌⴈⴅⴄ ⴋⴄⴆⴅⴄⴐⴄⴌⴈ ⴃⴀ ⴚⴍⴃⴅⴈⴊⴌⴈ, ⴃⴀ ⴋⴄⴋⴐⴓⴘⴄⴌⴈ ⴋⴍⴌⴀⴌⴓⴊⴌⴈ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴐⴈⴑⴒⴄ ⴂⴀⴌⴉⴀⴚⴌⴀ, ⴑⴓⴊⴍ ⴃⴀ ⴞⴍⴐⴚⴈⴇⴀ ⴂⴅⴄⴆⴐⴀⴞⴀ ⴙⴅⴄⴌ ⴃⴀ ⴗⴍⴅⴄⴊⴌⴈⴅⴄ ⴁⴓⴌⴄⴁⴈⴑⴀ ⴑⴀⴕⴋⴄⴌⴈ ⴑⴐⴓⴊⴄⴁⴈⴇ ⴀⴖⴀⴑⴐⴓⴊⴌⴀ, ⴇⴅⴈⴌⴈⴄⴐ ⴞⴍⴊⴍ ⴚⴍⴃⴅⴈⴑⴀ, ⴃⴀ ⴞⴀⴒⴈ ⴃⴀ ⴑⴀⴞⴄ ⴂⴈⴙⴅⴄⴌⴀ ⴃⴀⴁⴃⴀⴁⴊⴄⴁⴈⴑⴀ ⴇⴣⴑⴈⴑⴀ, ⴐⴀⴇⴀ ⴂⴀⴌⴂⴀⴀⴞⴊⴍⴑ ⴜⴗⴀⴊⴍⴁⴈⴇ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴕⴐⴈⴑⴒⴄⴋ ⴀⴚⴞⴍⴅⴌⴌⴀ ⴋⴍⴂⴓⴌⴈ, ⴋⴜⴗⴄⴋⴑⴇⴀ ⴓⴜⴍⴃⴀ ⴃⴀ ⴙⴅⴈⴊⴇⴀ ⴁⴀⴌⴀⴉⴈ ⴜⴋⴈⴃⴀ ⴋⴍⴜⴀⴋⴄⴃ ⴘⴄⴈⴜⴗⴌⴀⴐⴀ, ⴋⴀⴐⴇⴀⴊⴑⴀ ⴕⴓⴐⴈⴅⴑⴀ-ⴇⴀⴌⴀ ⴋⴍⴞⴓⴚⴄⴁⴓⴊⴈ ⴀⴃⴈⴃⴀ, ⴐⴍⴋⴄⴊⴇⴀ ⴀⴐⴀ ⴁⴀⴛⴀⴅ, ⴑⴓⴊⴍ, ⴀⴐⴚⴀ ⴑⴀⴕⴋⴈⴇ, ⴀⴐⴚⴀ ⴕⴚⴄⴅⴈⴇ ⴃⴀ ⴅⴀⴈ ⴘⴄⴌⴃⴀ ⴐⴀⴏⴀⴋⴑ ⴃⴀⴂⴑⴟⴈⴃⴄⴌ.<br />ⴋⴈⴜⴗⴀⴊⴄ ⴋⴄ Ⴖⴋⴄⴐⴇⴍ, ⴋⴈⴜⴗⴀⴊⴄ ⴋⴄ.</p>
<p>ⴈⴋⴀⴐⴞⴀ ⴋⴀⴚⴞⴍⴅⴀⴐⴋⴀⴌ ⴍⴐⴋⴄⴍⴚⴈ ⴃⴖⴄ ⴃⴀ ⴋⴄⴐⴋⴄ ⴘⴄⴄⴋⴘⴈⴀ ⴋⴀⴑ, ⴐⴀⴇⴀ ⴀⴙⴅⴄⴌⴍⴑ ⴉⴀⴚⴇⴀ ⴁⴓⴌⴄⴁⴈⴑⴀ ⴕⴍⴌⴄⴁⴀ, ⴃⴀ ⴘⴄⴌⴚⴀ ⴌⴓⴅⴄ ⴃⴀⴞⴑⴌⴄⴁⴈ, ⴑⴓⴊⴍ, ⴋⴍⴂⴈⴞⴃⴄⴑ ⴇⴓ ⴋⴀⴚⴃⴓⴐⴈ, ⴐⴀⴋⴄⴇⴓ ⴋⴀⴐⴞⴅⴀ ⴃⴀ ⴊⴍⴚⴅⴀ ⴂⴕⴍⴌⴀⴌ ⴑⴀⴝⴓⴐⴅⴄⴊⴀⴃ ⴋⴈⴑⴆⴄⴃⴀ.<br />ⴃⴈⴃⴄⴁⴀ...</p>
<p>ⴋⴀⴋⴀⴑⴀ ⴇⴀⴗⴅⴀⴌⴈⴑ-ⴅⴚⴄⴋⴇ, ⴛⴄⴑⴀ ⴓⴔⴐⴍⴑ ⴀⴖⴅⴀⴋⴀⴖⴊⴄⴁⴇ ⴃⴀ ⴑⴓⴊⴑⴀ ⴜⴐⴔⴄⴊⴑⴀ ⴑⴀⴐⴜⴋⴓⴌⴍⴄⴁⴈⴇ ⴅⴀⴕⴄⴁⴇ, ⴑⴀⴋⴍⴁⴀⴑⴀ ⴎⴈⴐⴄⴁⴈⴇ ⴃⴀ ⴄⴐⴇⴍⴁⴀⴑⴀ ⴀⴐⴑⴄⴁⴈⴇ, ⴅⴈⴇⴀⴐⴚⴀ ⴌⴀⴇⴄⴊⴑⴀ ⴃⴀ ⴌⴀⴇⴄⴊⴇⴀⴀ, ⴃⴀ ⴚⴞⴍⴅⴄⴊⴑⴀ ⴃⴀ ⴚⴞⴍⴅⴄⴊⴇⴀ, ⴚⴞⴍⴅⴄⴊⴑ-ⴋⴗⴍⴔⴄⴊⴑⴀ ⴗⴍⴅⴄⴊⴇⴀⴑⴀ.<br />ⴀⴜ ⴃⴀ...</p>
<p>ⴓⴞⴐⴜⴌⴄⴊⴍ Ⴖⴋⴐⴇⴈⴑⴋⴘⴍⴁⴄⴊⴍ, ⴃⴀⴈⴚⴄⴅ ⴕⴀⴊⴀⴕⴈ ⴘⴄⴌⴈ, ⴐⴍⴋⴄⴊⴈ ⴄⴑⴄ ⴘⴄⴌ-ⴋⴈⴄⴐ ⴋⴍⴀⴕⴅⴑ ⴛⴀⴊⴈ, ⴃⴀ ⴘⴄⴌ ⴋⴈⴄⴐⴅⴄ ⴑⴛⴊⴄⴅⴑ ⴋⴒⴄⴐⴇⴀ, ⴆⴄⴑⴇⴀ ⴄⴕⴋⴌⴄⴁⴈⴑ ⴂⴀⴌⴑⴀⴚⴃⴄⴊⴇⴀ, ⴋⴁⴐⴛⴍⴊⴇⴀ ⴂⴀⴐⴄ ⴋⴈⴀⴕⴚⴄⴅⴑ ⴃⴀ ⴋⴀⴐⴇⴄⴁⴑ ⴂⴀⴌⴑⴀⴂⴄⴁⴄⴊⴇⴀ ⴇⴣⴑⴇⴀ.</p>
<p>&nbsp;</p>
<div class="rdc">ⴊⴍⴚⴅⴀ ⴀⴌⴃⴐⴄⴀⴑⴈ</div>
<p>ⴀⴌⴃⴐⴄⴀ ⴑⴀⴋ-ⴂⴆⴈⴑ ⴑⴀⴌⴀⴒⴐⴄⴊⴍ ⴋⴀⴋⴀⴍ, ⴋⴜⴗⴄⴋⴑⴍ ⴉⴐⴄⴒⴈⴑⴀⴍ, ⴙⴅⴄⴌⴇⴣⴑ ⴄⴅⴄⴃⴐⴄ, ⴐⴍⴋⴄⴊⴌⴈ ⴋⴞⴓⴐⴅⴀⴊⴄⴃ ⴂⴈⴂⴀⴊⴍⴁⴇ ⴘⴄⴌ, ⴐⴀⴇⴀ ⴅⴈⴞⴑⴌⴄⴇ ⴙⴅⴄⴌ ⴐⴈⴑⴞⴅⴈⴑⴀ, ⴈⴜⴐⴍⴄⴁⴈⴑⴀ ⴃⴀ ⴞⴐⴜⴌⴈⴊⴄⴁⴈⴑⴀ, ⴃⴀ ⴀⴓⴐⴀⴚⴞⴄⴊⴇⴀ ⴚⴍⴃⴅⴀⴇⴀⴂⴀⴌ, ⴐⴍⴋⴄⴊⴌⴈ ⴑⴀⴐⴜⴋⴓⴌⴍⴄⴁⴈⴇ ⴂⴞⴀⴃⴈⴇ ⴘⴄⴌ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
