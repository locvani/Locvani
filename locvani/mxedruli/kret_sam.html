<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (სამშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_mx.js"></script>
<div class="chrdl_rd">დიდი კანონი ანდრია კრეტელისა</div>
<h3 class="rdc">სამშაბათი</h3>
<div class="pad-lc"><div class="rdc">გალობა ა.</div>
<p><em class="gr">სძლისპირი:</em> შემწე და მხსნელ და მფარველ მეყავ მე მაცხოვარებად ჩემდა, ესე ღმერთი ჩემი და ვადიდო ესე, უფალი მამისა ჩემისა, და აღვამაღლო, რამეთუ დიდებულ-არს.<br />მიწყალე მე ღმერთო, მიწყალე მე.</p>
<p>მივემსგავსე კაენს, მკლველსა, ცნობითა, და მოვკალ სულისა სვინდისი და განვაცხოველენ ხორცნი, და აღვსძრენ მას-ზედა, გულისა ჩემისა იგი ვნებულნი გულისთქმანი.<br />მიწყალე მე ღმერთო, მიწყალე მე.</p>
<p>აბელისსა, იესო, არა მივემსგავსე სიმართლესა, და ძღვენი საღმრთონი არა მოგართვენ შენ, არცა საქმე ღირსი, არცა მსხვერპლი განწმედილი, არცა ცხოვრება უბიწო.<br />მიწყალე მე ღმერთო, მიწყალე მე.</p>
<p>ვითარცა კაენ სულო, ჩვენცა შევსწირენით ღმერთსა საქმენი ხენეში მსხუერპლთა თანა შეგინებულთა, და მოქალაქობითა - ბილწი და მოძაგებული, რომლითა დავისაჯენით.<br />მიწყალე მე ღმერთო, მიწყალე მე.</p>
<p>ცხოვლად შემზილე თიხა, ჴელოვანთ-მთავარმან მეკეცემან, ხორცად და ძვალად, სამშვინველად და სულად, არამედ ჵ, მხსნელო, ღმერთო და მსაჯულო ჩემო, მონანული შემიწყნარე.<br />მიწყალე მე ღმერთო, მიწყალე მე.</p>
<p>აღგიარებ, მაცხოვარ, ცოდვათა, რომელნი ვქმნენ, და ხორცთა და სულისა ჩემისა წყლულთა ნაგვემთა, რომელნი შინაგან მწარედ დამხსნეს ჩემ-ზედა მკვლელებრთა გულისსიტყვათა.<br />მიწყალე მე ღმერთო, მიწყალე მე.</p>
<p>დაღათუ ვსცოდე, მხსნელო, არამედ უწყი, რამეთუ ტკბილ-ხარ, მოსწყლავ თანალმობით და კურნებ წყალობით, მტირალსა მიხედავ და უძღებსა შვილსა კვალად შეიტკბობ ვითარცა ღმერთი.<br />დიდება...</p>
<p>ზესთარსო სამებაო, ერთღმრთაებით თაყვანის-ცემულო, აღიღე აწ ჩემგანცა სახივი მძიმე ცოდვისა და ვითარ კაცთმოყვარემან, მომმადლენ ცრემლნი სინანულისანი.<br />აწ და...</p>
<p>ღმრთისმშობელო, სასოო ყოველთა მგალობელთა შენთაო, აღიღე აწ ჩემგანცა სახივი მძიმე ცოდვისა და ვითარ კაცთმოყვარემან, მომმადლენ ცრემლნი სინანულისანი.</p>
<div class="rdc">გალობა ბ.</div>
<p><em class="gr">სძლისპირი:</em> მოიხილე ცაო, და ვიტყოდე აწ, და ვაქებდე ქრისტესა, ქალწულისაგან მოსრულსა ჩვენთჳს.<br />მიწყალე მე ღმერთო, მიწყალე მე.</p>
<p>შემიკერნა ტყავისა სამოსელნი ცოდვამან ჩემმან და ღმრთივქსოვილი სამოსელი განმძარცვა.<br />მიწყალე მე ღმერთო, მიწყალე მე.</p>
<p>მმოსიეს მე სამოსელი კდემისა, მსგავსად ლეღვის ფურცელთა, მხილებად თვითმფლობელთა ვნებათა.<br />მიწყალე მე ღმერთო, მიწყალე მე.</p>
<p>სამოსელი შებღალული მმოსიეს და მწვირითა ვნებულად, გემოვნისა ქცევისათა ვიშთვები.<br />მიწყალე მე ღმერთო, მიწყალე მე.</p>
<p>შთავრდომილ ვარ უფსკრულსა ვნებათასა და ნივთთა ხრწნილებასა, ამისთჳს მეცინის მტერი ჩემი.<br />მიწყალე მე ღმერთო, მიწყალე მე.</p>
<p>ნივთმოყვარე და მონაგებთმოყვარე ცხოვრება უნივთოსა აღვირჩიენ და გავზრქენ ცოდვითა.<br />მიწყალე მე ღმერთო, მიწყალე მე.</p>
<p>განვაშვენე ხორცთა ხატება და მრავალფერთა გულისთქმათაგან შეგინებულ ვიქმენ, და დავისაჯე.<br />მიწყალე მე ღმერთო, მიწყალე მე.</p>
<p>გარეშისა ხოლო განშვენებისა მზრუნველმან, შინაგანი ღმრთივქმნული შემკობა უგულებელს-ვჰყავ.<br />მიწყალე მე ღმერთო, მიწყალე მე.</p>
<p>პირველისა მის ხატისა სიკეთე დავჰფალ ვნებითა შინა, მპოვე მხსნელო დრაჰქმისა მის მსგავსად.<br />მიწყალე მე ღმერთო, მიწყალე მე.</p>
<p>ვითარცა რა მეძავი ვჰხმობ: შეგცოდე, მხოლომან შეგცოდე შენ, და მიიხვენ ცრემლნი ჩემნი მირონად.<br />მიწყალე მე ღმერთო, მიწყალე მე.</p>
<p>მილხინე მე, ვიტყვი მეზვერისაებრ, მაცხოვარ, მილხინე მე, რამეთუ არავის უცოდავს ჩემებრ.<br />დიდება...</p>
<p>სამებასა, ერთსა სამ-პირებითა, ვაქებ ყოველთა ღმერთსა, მამასა, ძესა და სულსა წმიდასა.<br />აწ და...</p>
<p>უბიწოო დედოფალო ქალწულო, ყოვლადსაგალობელო, ევედრე გულს-მოდგინედ რათა გვაცხოვნნეს.</p>
<div class="rdc">გალობა გ.</div>
<p><em class="gr">სძლისპირი:</em> დაამტკიცე, უფალო, კლდესა ზედა მცნებათა შენთასა, შერყეული გონება ჩემი, რამეთუ ღმერთი მხოლო ძლიერ, მართალ და წმიდა-ხარ.<br />მიწყალე მე ღმერთო, მიწყალე მე.</p>
<p>წყლად ცხოველად მოგიგებ დამხსნელსა მაგას სიკვდილისასა და ვჰხმობ სიღრმით გულისა ჩემისათ პირველ განსვლისა: ვჰსცოდე, მილხინე და მაცხოვნე.<br />მიწყალე მე ღმერთო, მიწყალე მე.</p>
<p>შეგცოდე შენ, უფალო, შეგცოდე, მილხინე მე, რამეთუ არა ვინ არს ცოდვილი კაცი, რომელსა არა აღვემატე შეცოდებითა.<br />მიწყალე მე ღმერთო, მიწყალე მე.</p>
<p>ჟამსა მას ნოესსა, მაცხოვარ, ისიძვიდენ და მათ მივევჰსგავსე, და დავიმკვიდრე სასჯელი და დავინთქ სიღრმესა შინა.<br />მიწყალე მე ღმერთო, მიწყალე მე.</p>
<p>ქამს მიემჰსგავსე, სულო, მამისა მბასრობელსა და არა დაჰფარე შენ სირცხვილი იგი მეგობრისა, ორთა მათ მსგავსად ზურგ-უკუნ-ქცევით.<br />მიწყალე მე ღმერთო, მიწყალე მე.</p>
<p>ვითარცა ლოთ ევლტოდე, სულო ჩემო, ცოდვისა დაწვას, ივლტოდე სოდომით და გომორით, ივლტოდე შენ, ყოვლისა აღძრვისა ვნებულისაგან.<br />მიწყალე მე ღმერთო, მიწყალე მე.</p>
<p>შემიწყალე, უფალო, შემიწყალე მე, რომელი ვღაღადებ შენდამი, ოდეს მოხვიდე ანგელოსთა შენთათანა, ყოველთა მიგებად საქმეთაებრ მათთა.<br />დიდება...</p>
<p>სამებაო მარტივო, დაუბადებელო, დაუსაბამოო ბუნებაო, სამთა გვამთა შინა ცნობილო, გვაცხოვნენ ჩვენ მოსავნი სიმტკიცისა შენისანი.<br />აწ და...</p>
<p>მამისაგან უჟამო ძე ჟამიერად შევ, ღმრთისმშობელო, თვინიერ თესლისა, ეჰა უცხო, საკვირველი, ქალწულად ჰგიე მაწოვნებელი.</p>
<div class="rdc">გალობა დ.</div>
<p><em class="gr">სძლისპირი:</em> ესმა წინასწარმეტყველსა სმენა მოსვლისა შენისა და შეეშინა, ვითარმედ შობად&nbsp; ხარ ქალწულისაგან და სახილველ კაცთა მიერ, და ჰხმობდა: უფალო მესმა სმენა შენი და შემეშინა, დიდება ძალსა შენსა.<br />მიწყალე მე ღმერთო, მიწყალე მე.</p>
<p>იღვიძებდი, სულო ჩემო, იღვწიდ დიდისა მამათმთავრისაებრ, რათა მოიგო საქმე ცნობითურთ და ესრეთ გამოსჩნდე გონებად მხილველად ღმრთისა, და ნისლსა საღმრთოთა ხედვათასა შეხვიდე და იქმნე დიდ ვაჭარ ვინმე.<br />მიწყალე მე ღმერთო, მიწყალე მე.</p>
<p>საღმრთომან მამათმთავარმან შვილ-ისხნა რა ათორმეტნი მამათმთავარნი, საიდუმლო კიბე აღგიმართა შენ საქმითისა აღსვლისა, სულო ჩემო, და შვილნი - საფუძვლად და კიბე - აღსავალად ყოვლადსიბრძნით წინაგიყვნა. <br />მიწყალე მე ღმერთო, მიწყალე მე.</p>
<p>მოძაგებულსა მას ესავს ემსგავსე, სულო და განსცენ მწისვნელსა შენსა სიკეთენი პირმშოებისანი, და მამულისა დიდებისაგან იჯმენ, და ორ-გზის დააკლდი საქმესა და ხედვასა, ამისთჳს შეინანე.<br />მიწყალე მე ღმერთო, მიწყალე მე.</p>
<p>ედომ სახელ-ედუა ესავს გარდარეულისა ბილწებისათჳს, სულო, რამეთუ გულისთქმითა შემწვარსა და მარადის გემოთა დამონებულსა ედომ ეწოდა, რომელ არს მხურუალება სულისა ცოდვათა ტრფიალისა.<br />მიწყალე მე ღმერთო, მიწყალე მე.</p>
<p>გასმიეს, ჵ სულო ჩემო, იობის განმართლება სკორეთა მათ ზედა, რად არა ჰბაძავ შენ მისსა სიმხნესა და მოიგებ სიმტკიცესა მათ შინა, რათა სცნე და ისწავნე და განიცადე შენ, არამედ უთმინო ქმნილ-ხარ.<br />მიწყალე მე ღმერთო, მიწყალე მე.</p>
<p>პირველ საყდართა მჯდომარე, შიშველი სკორეთა ზედა მჯდომარე იყო, შვილმრავალი და სახელმაღალი, მყის უშვილო და უცნაურ იქმნა, რამეთუ პალატად შეერაცხნეს მას სკორენი, ხოლო წუთხნი - მარგარიტად.<br />დიდება...</p>
<p>განუყოფლად არსებითა, შეურევნელად პირებითა ღმრთისგმეტყველებ სამ-ხატოვანსა ერთსა ღმრთაებასა, თანამოსაყდრესა და ერთპატივსა, და დიდსა ქებასა გიგალობ სამ-წმიდაობით, ქებულსა მაღალთა შინა.<br />აწ და...</p>
<p>შობ და ქალწულებ უხრწნელო, და ჰგიე ორკერძოვე ბუნებით ქალწულად: შობილი განაახლებს ბუნებისა სჯულთა, ხოლო საშო შობს განუხრწნელად, რამეთუ წესთა ბუნებისათა სძლევს ღმერთი, და ჰყოფს მას რაცა ენებოს.</p>
<div class="rdc">გალობა ე.</div>
<p><em class="gr">სძლისპირი:</em> ღამითგან ვიმსთობ შენდა კაცთმოყვარე, განმანათლე მოქენე, და მიძღოდე მე ტკბილო მცნებათა შინა შენთა, და მასწავე, სახიერ, ქმნა ნებისა შენისა.<br />მიწყალე მე ღმერთო, მიწყალე მე.</p>
<p>კიდობანი მოსესი გესმა, სულო, ვითარ მიმოაქვნდა მდინარისა ღელვათა, და ვითარ სასძლოთა შინა იშვებდა და განერა მწარესა ბრძანებასა.<br />მიწყალე მე ღმერთო, მიწყალე მე.</p>
<p>ამქმელნი თუ გასმიან, მსრველნი პირველ წულებრივთა ჩვილთანი, ჵ სულო უბადრუკო, სიწმიდისა საქმითა, ვითარცა დიდი მოსე, სიბრძნითა განიპოხე.<br />მიწყალე მე ღმერთო, მიწყალე მე.</p>
<p>ვითარცა დიდმან მოსე, სულო ჩემო, არა მოაკვდინე შენ მეგვიპტელი გონება, და ვითარ დაემკვიდრო ვნებათა უდაბნოსა სინანულისა მიერ.<br />მიწყალე მე ღმერთო, მიწყალე მე.</p>
<p>უდაბნო დაიმკვიდრა დიდმან მოსე, ემსგავსე, სულო ჩემო, ქცევასა მისსა, რათა მაყვლოვანსა შინა, ღმრთისგამოცხადებისა ხილვასა მიემთხვიო.<br />მიწყალე მე ღმერთო, მიწყალე მე.</p>
<p>კვერთხი იგი მოსესი ჯვარის სახედ უწყოდე, სულო ჩემო, რომელმან გაჰკვეთა ზღუა და აღზღუდნა მწყურნები, რომლითა უძლო შენცა, ქმნად საკვირველთა ნიშთა.<br />მიწყალე მე ღმერთო, მიწყალე მე.</p>
<p>აარონს მოაქვნდა პირველ ცეცხლი წმიდა, უზაკველი ღმრთისა, ხოლო უფნი და ფინეზ შენებრ შესწირნეს, სულო, ყოვლადუცხო ღმრთისაგან მწიკვლევანი ცხოვრება.<br />დიდება...</p>
<p>შენ, სამებასა, ერთსა ღმერთსა გაქებ, სამწმიდითა ქებითა, მამასა უშობელსა, და ძესა შობილსა მისგან, და სულსა გამოსრულსა მარტივსა არსებითა.<br />აწ და...</p>
<p>შენგან მიიღო ჩემი, შემოქმედმან თბე უხრწნელო ქალწულო და დედაო რომელმან შეჰქმნა საუკუნენი, და შეაყო ღმრთაება, ბუნებასა კაცთასა.</p>
<div class="rdc">გალობა ვ.</div>
<p><em class="gr">სძლისპირი:</em> ღაღად-ვჰყავ მე სიღრმითა გულისაჲთა მოწყალისა მიმართ ღმრთისა, და ისმინა ჩემი ჯოოჯხეთით ქვესკნელით, და განხრწნისაგან იხსნა ცხოვრება ჩემი.<br />მიწყალე მე ღმერთო, მიწყალე მე.</p>
<p>ღელვათა ჩემთა ცოდვათა, მეუფჱო, მეწამულისა ზღვისაებრ 
აღძრული, დამფარავს მეყვსეულად და დამნთქამს, ვითარ იგი ეგვიპტისა სამდგომთა.<br />მიწყალე მე ღმერთო, მიწყალე მე.</p>
<p>უგულისხმო წინააღრჩევა, სულო, მოიგე ისრაელთებრ, და მანანასა 
მის საღმრთოსა, აღირჩიე გემოთმოყვარე მაძღრივ-ხმევაჲ ვნებათა.<br />მიწყალე მე ღმერთო, მიწყალე მე.</p>
<p>ქანანელთა ჯურღმულნი, სულო ჩემო, უმეტეს შეიყუარენ შენ, ვიდრე წყარო კლდისა, რომლისაგან სიბრძნისა ტაკუკი მდიდრად ჰსდის ღმრთისმეტყველებასა.<br />მიწყალე მე ღმერთო, მიწყალე მე.</p>
<p>ეშვთა ხორცნი, სიავნი და ჭამადნი მეგვიპტელებრნი ჵ სულო, ზეცისათა მათგან აღირჩიენ, ვითარცა უგულისხმომან ერმან პირველ უდაბნოს.<br />მიწყალე მე ღმერთო, მიწყალე მე.</p>
<p>ოდეს, მოსე მსახურმან შენმან, კვერთხი ჰსცა კლდესა, ცხოველსმყოფელო წმიდა გვერდი შენი გამოსახა წინასწარ, რომლისაგან ვსვამთ, ქრისტე, უხრწნელებასა.<br />მიწყალე მე ღმერთო, მიწყალე მე.</p>
<p>განიმსტოვრე შენ, სულო, და განიხილე, ვითარცა ისუ ნავესმან ქვეყანა აღთქმისა, და მას შინა მოიგე სჯულიერებით საწადელი მკვიდრობა.<br />დიდება...</p>
<p>სამება ვარ სრული, განუყოფელი, განყოფილი პირებითა და ერთობა ვარ მე ბუნებით შეყოფილი, ხმობს მამა და ძე და სული ღმერთმთავარი.<br />აწ და...</p>
<p>ღმერთი გვიშვა საშომან შენმან, სძალო, ხატითა კაცობრივითა, რომელსა, ვითარცა მიზეზსა ყოველთასა, ცხოვრებად ჩვენდა ევედრე ღმრთისმშობელო.</p>
<div class="rdc">კონდაკი</div>
<p>სულო ჩემო, სულო ჩემო, აღსდეგ, რასა გძინავს: აღსასრული მოახლებულ-არს, და გეგულვების  აღშფოთნება. განიღვიძე, რათა შეგიწყალოს შენ ქრისტემან ღმერთმან, რომელი ყოველგან არს და ყოველსავე აღავსებს.</p>
<div class="rdc">გალობა ზ.</div>
<p><em class="gr">სძლისპირი:</em> ვსცოდეთ და უსჯულო-ვიქმნენით და სიცრუვე ვჰყავთ წინაშე შენსა, და არა დავიმარხეთ, და არცა ვჰყავთ მეუფჱო, ვითარ იგი შენ მამცენ ჩვენ: გარნა ნუ მიმცემ ჩვენ სრულიად, მაღალო მამათა ჩვენთა ღმერთო.<br />მიწყალე მე ღმერთო, მიწყალე მე.</p>
<p>მოღებასა კიდობნისასა შეჰხარეს რა იგი ზვარაკთა მათ, მხოლოდ შეხებისათჳს ოდენ რისხულ იქმნა ოზან, არამედ სილაღისაგან მისისა ლტოლვილი, სულო, საღმრთოთა შეეხებოდე შიშით.<br />მიწყალე მე ღმერთო, მიწყალე მე.</p>
<p>აბესალომ გასმიეს სულო, თუ ვითარ ბრძოლ იქმნა ბუნებისა და უწყნი საქმენი მისნი ბილწნი, ვითარ საწოლი მამისა შეაგინა მან, ხოლო შენ მოიძულენ უშვერნი მისნი და უსჯულონი სლვანი.<br />მიწყალე მე ღმერთო, მიწყალე მე.</p>
<p>მთავრებრივი პატივი შენი დაამონე, სულო, ხორცთა შენთა, რამეთუ სხვად აქიტოფელად ჰპოვე მტერი და ერჩდი ზრახვათა მისთა, არამედ დახსნა იგი თავადმან ქრისტემან, რათა წყალობით გაცხოვნოს შენ.<br />მიწყალე მე ღმერთო, მიწყალე მე.</p>
<p>საკვირველმან ბრძენმან სოლომონ, ვრცელმან ფრიად სიბრძნისა მადლითა, წინაშე ღმრთისა ოდესმე ქმნა ბოროტი და განჰსდგა, რომლისა შემდგომსა მას უშვერსა ცხოვრებასა ემსგავსა, სულო, დახსნილი ქცევა შენი.<br />მიწყალე მე ღმერთო, მიწყალე მე.</p>
<p>გემოთაგან დამონებული და ვნებათაგან მწარედ ტყვექმნილი, ჵ მე, ტრფიალი სიბრძნისა, ტრფიალ იქმნა მეძავთა და უცხო ღმრთისაგან; სულო, რომლისა შენ მიემსგავსე გონებითა მედგარსა ბილწებასა.<br />მიწყალე მე ღმერთო, მიწყალე მე.</p>
<p>რობოამის მსგავსად მამულნი განზრახვანი შეურაცხ-ჰყვენ, ხოლო ბოროტისა მის მონისა იერობოამისებრ განდგომილ-იქმენ, ჵ სულო. ევლტოდე მსგავსებასა მათსა და ჰხმობდი: ვსცოდე, შემინდევ ღმერთო.<br />დიდება...</p>
<p>მარტივი და განუყოფელი, თანაარსად თაყვანისცემული, ქებული წმიდათა მიერ, ნათელი და ნათელნი. სამ-წმიდა სამება ღმერთი, ცხოველი და ცხოველნი, ადიდენ სულო და ერთღმრთაებად ჰმონე.<br />აწ და...</p>
<p>გიგალობთ შენ, თაყვანის-გცემთ შენ და გაკურთხევთ შენ, ღმრთისა დედაო, რამეთუ ერთი წმიდისა სამებისა ჰშევ ქრისტე, ღმერთი სრული, ჭეშმარიტი და შენ განმიხვენ ჩვენ ქვეყნისათა შესავალნი ცათანი.</p>
<div class="rdc">გალობა ჱ.</div>
<p><em class="gr">სძლისპირი:</em> რომელსა ძალნი ცათანი აქებენ, და სძრწიან მისგან ქერუბიმ სერაფიმნი, ყოველი აღგებული ყოვლით სულითურთ სძნობდით, და უფროსად ამაღლებდით მას უკუნისამდე.<br />მიწყალე მე ღმერთო, მიწყალე მე.</p>
<p>ოზიას მიმსგავსებითა, ჵ სულო, მრჩობლ გაქვს: შენ შორის კეთროვანებაცა მისი, ბილწთა საქმეთა წურთითა და უსჯულოთა ქმნითა: დაუტევენ ესენი და შეიტკბე სინანული.<br />მიწყალე მე ღმერთო, მიწყალე მე.</p>
<p>გასმიეს ნინეველთა, შევრდომა ღმრთისა, ძაძითა და ნაცრითა, სულო, რომელთა არა ჰბაძავ, არამედ გამოსჩნდები უძვირეს ყოველთავე, პირველთა და შემდგომთა სჯულისათა.<br />მიწყალე მე ღმერთო, მიწყალე მე.</p>
<p>მწვირისა ჯურღმულსა შინა გასმიეს, სულო, სიონისათჳს იერემია გოდებისა მთხზველად და ცრემლთა მეძიებლად: მიემსგავსე ტირილით ცხოვრებასა მისსა და სცხოვნდე.<br />მიწყალე მე ღმერთო, მიწყალე მე.</p>
<p>იონა თარშედ ივლტოდა, რამეთუ ვითარცა წინასწარმეტყველმან უწყოდა ნინეველთა მოქცევა და ღმრთისა მოწყალება, და თქმულთა მათ თჳსთა არა განცრუებად იღწვიდა.<br />მიწყალე მე ღმერთო, მიწყალე მე.</p>
<p>დანიელ მღვიმესა შინა გასმიეს, ვითარ დაუყვნა, სულო, პირნი მხეცთანი და უწყი, ვითარ ყრმათა აზარიელთ, ალი მძაფრისა მის ცეცხლისა დაშრიტეს სარწმუნოებით.<br />მიწყალე მე ღმერთო, მიწყალე მე.</p>
<p>ძველისა აღთქმისანი ყოველნივე სახედ მოგართვენ, სულო, რათა ემსგავსო მართალთა საქებელსა საქმესა და ევლტოდე ხენეშსა მას და ბილწსა ცოდვასა უკეთურსა.<br />დიდება...</p>
<p>ღმერთო მამაო და თანაღმერთო ძეო და ნუგეშინისმცემელო სულო წრფელო; უშობელო მამაო და შობილო სიტყვაო, ხოლო სულო გამოსრულო სამობით ერთო, მაცხოვნე.<br />აწ და...</p>
<p>სისხლთაგან შენთა ღებული პორფირი, ღმრთივგვამოვანთა ხორცთა მეუფისათა მოიქსოვა, უხრწნელო, საშოსა შინა შენსა, ამისთჳსცა საკუთრად ღმრთისმშობლად გქადაგებთ შენ.</p>
<div class="rdc">გალობა თ.</div>
<p><em class="gr">სძლისპირი:</em> უთესლოდ მიდგომილი შობს ზესთა თარგმანებისა, უმამოდ დედა მუცლად-იღებს უხრწნელად, რამეთუ ღმრთისა შობა სცვალებს ბუნებისა წესთა. ამისთჳს შენ ყოველნი ტომნი, ღმრთისა სძალო და დედაო, დაუდუმებლად გადიდებთ.<br />მიწყალე მე ღმერთო, მიწყალე მე.</p>
<p>ქრისტე განიცდებოდა, ხოლო ეშმაკი განსცდიდა: ქვათა რქუა მას, რათა პურად შესცუალნეს; მთად აღიყუანა იგი ხილვად წამსა შინა ერთსა მეფობათა ქვეყანისათა; სძრწოდე სულო და მარადის მღვიძერე, შემწე-იყოფდ ღმერთსა.<br />მიწყალე მე ღმერთო, მიწყალე მე.</p>
<p>გვრიტმან უდაბნოსამან, ჴმამან ღაღადებისამან, ქრისტეს სანთელმან, ჰქადაგა სინანული, ხოლო იროდი უღმრთო იქმნა იროდიასთანა; იხილე უბადრუკო სულო და ნუ დაეცემი შენცა, არამედ შეიტკბე მოქცევაჲ.<br />მიწყალე მე ღმერთო, მიწყალე მე.</p>
<p>უდაბნო დაიმკვიდრა მადლისა წინამორბედმან და სამარია ჰურიასტანისა-თანა შემოკრბებოდეს მისდა, და ესრეთ აღუარებდეს ცოდვათა და 
ნათელსიღებდეს, არამედ შენ, სულო ჩემო, არა ოდეს მიემსგავსე მათ.<br />მიწყალე მე ღმერთო, მიწყალე მე.</p>
<p>ქორწილი წმიდა არს და საწოლი შეუგინებელ, რამეთუ ქრისტე ორ-გზის აკურთხა იგი, ხორცითა რა ისერა და მისრულმან ქორწილსა მას ღვინოდ შესცვალა წყალი, და ესე პირველ ნიშნად აჩვენა, რათა შენცა შეგცვალოს სულო.<br />მიწყალე მე ღმერთო, მიწყალე მე.</p>
<p>აღმღებელი ცხედრისა განრღვეული შეამტკიცა, ხოლო ჭაბუკი მომკვდარი აღადგინა, ძე ქვრივისა დედისა და კვალად ასისთავისა; სამარიტელსა რა ეზრახა, სულიერი მსახურება წინასწარ დაგისახა, სულო.<br />მიწყალე მე ღმერთო, მიწყალე მე.</p>
<p>წიდოვანი განკურნა, შერაეხო ფესვსა მისსა; და კეთროვანნი განსწმიდნა და ღრეკილნი და ბრმანი განმართნა და განანათლნა; ხოლო ყრუნი და უტყვნი და დაღონებულნი სიტყვით განკურნა უფალმან, რათა შენცა გაცხოვნოს სულო.<br />დიდება...</p>
<p>მამასა თაყვანის-ვსცემთ, ძესა უფროს აღვამაღლებთ და სულსა წრფელსა სარწმუნოებით ვაქებთ, სამობასა პირებით და ერთობასა არსებით, ვითარცა ნათელსა და ნათელთა და ცხოველსა და ცხოველსმყოფელსა ყოველთასა.<br />აწ და...</p>
<p>უხრწნელო ღმრთისმშობელო, დაიცევ ქალაქი შენი, რომელი ესე შენ მიერ მეფობს საღმრთოდ; შენ მიერ მოაქვს ძალი და შენ მიერვე სძლევს მტერთა; ზესთა ექმნების განსაცდელთა, მბრძოლთა გარე-მიაქცევს და ჰმართებს განსაგებელთა თჳსთა.</p>
<div class="rdc">ლოცვა ანდრეასი</div>
<p>ანდრეა სამ-გზის სანატრელო მამაო, მწყემსო კრეტისაო, ჩვენთჳს ევედრე, რომელნი მხურვალედ გიგალობთ შენ, რათა ვიხსნეთ ჩვენ რისხვისა, იწროებისა და ხრწნილებისა, და აურაცხელთა ცოდვათაგან, რომელნი სარწმუნოებით გხადით შენ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
