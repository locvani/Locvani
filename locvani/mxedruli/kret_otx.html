<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>† ანდრია კრიტელის დიდი კანონი (ოთხშაბათი)</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_mx.js"></script>
<div class="chrdl_rd">დიდი კანონი ანდრია კრეტელისა</div>
<h3 class="rdc">ოთხშაბათი</h3>
<div class="pad-lc"><div class="rdc">გალობა ა.</div>
<p><em class="gr">სძლისპირი:</em> შემწე და მხსნელ და მფარველ მეყავ მე მაცხოვარებად ჩემდა, ესე ღმერთი ჩემი და ვადიდო ესე, უფალი მამისა ჩემისა და აღვამაღლო, რამეთუ დიდებულ-არს.<br />მიწყალე მე ღმერთო, მიწყალე მე.</p>
<p>სიყრმით ჩემითგან, მხსნელო, უგულებელს-ვყვენ მცნებანი შენნი და ყოვლადვნებულად, უდებად და დახსნილად, გარდავვლე ცხოვრება, ამისთჳს გიღაღადებ შენ, აწ კვალად მაცხოვნე ტკბილო.<br />მიწყალე მე ღმერთო, მიწყალე მე.</p>
<p>დავრდომილსა, მაცხოვარ, წინაშე ბჭეთა სიბერესაღათუ ნუ შთამაგდებ მე ჯოჯოხეთად, არამედ პირველ სიკვდილისა, კაცთმოყვარებით მომმადლენ შენდობა შეცოდებათა.<br />მიწყალე მე ღმერთო, მიწყალე მე.</p>
<p>სიმდიდრე ჩემი, ქრისტე, უძღებებასა შინა წარვაგე და ოხერ ვიქმენ კეთილთა ნაყოფთაგან, და აწ მომყმარი ვხმობ, მამაო მოწყალებათაო, ისწრაფე და მაცხოვნე.<br />მიწყალე მე ღმერთო, მიწყალე მე.</p>
<p>მოწყლული ავაზაკთა გულისსიტყვათა ჩემთა მიერ და ყოვლითურთ მოცული მათგან, რომელნი განმრავლდეს ტკივილნი, მე ვარ; ქრისტე მეუფჱო, გევედრები განმკურნე.<br />მიწყალე მე ღმერთო, მიწყალე მე.</p>
<p>მღვდელმან უგულებელს-მყო და თანა-წარმხადა, და ლევიტელმან ძვირთა შინა დამიტევა; არამედ შენ, ღმრთისმშობელისა მარიამისაგან მოსრულო, მიღვაწე და შემიწყალე.</p>
<p>ღირსო დედაო მარიამ, ევედრე ღმერთსა ჩვენთჳს.</p>
<p>მომანიჭე მადლი ბრწყინვალებისა მაღლისა მის საღმრთოისა განგებულებისა, რათა ვიხსნე ვნებათა ბნელისაგან, და გულსმოდგინედ ვგალობდე ცხოვრებასა შენსა, მარიამ და კეთილთა ღვაწლთა შენთა.<br />დიდება...</p>
<p>ზესთარსო სამებაო, ერთღმრთაებით თაყვანის-ცემულო, აღიღე აწ ჩემგანცა სახივი მძიმე ცოდვისა და ვითარ კაცთმოყვარემან, მომმადლენ ცრემლნი სინანულისანი.<br />აწ და...</p>
<p>ღმრთისმშობელო, სასოო ყოველთა მგალობელთა შენთაო, აღიღე აწ ჩემგანცა სახივი მძიმე ცოდვისა და ვითარ კაცთმოყვარემან, მომმადლენ ცრემლნი სინანულისანი.</p>
<div class="rdc">გალობა ბ.</div>
<p><em class="gr">სძლისპირი:</em> მოიხილე ცაო და ვიტყოდე აწ, და ვაქებდე ქრისტესა, ქალწულისაგან მოსრულსა ჩვენთჳს.<br />მიწყალე მე ღმერთო, მიწყალე მე.</p>
<p>დავეკვეთე დავითისებრ ცოდვითა და სავსე ვარ მწიკვლითა; განმბანე მეცა ცრემლითა მხსნელო.<br />მიწყალე მე ღმერთო, მიწყალე მე.</p>
<p>არცა ცრემლნი, არცა სინანული მაქვს, არცა ლმობიერება, ვითარცა ღმერთმან მომცენ ესენი.<br />მიწყალე მე ღმერთო, მიწყალე მე.</p>
<p>წარვსწყმიდე მე პირველქმნული სიკეთე და შვენიერება ჩემი, და მდებარე ვარ შიშველი და კდემული.<br />მიწყალე მე ღმერთო, მიწყალე მე.</p>
<p>კარსა შენსა ნუ დახშავ ჩემთჳს მაშინ, ჵ უფალო, უფალო; არამედ განმიღე მონანულსა.<br />მიწყალე მე ღმერთო, მიწყალე მე.</p>
<p>ყურად იხვენ სულთქმანი სულისანი და თვალთა ჩემთა ცრემლნი მიიხვენ, მხსნელო და შემიწყალე.<br />დიდება...</p>
<p>კაცთმოყვარე, რომელსა გნებავს ყოველთა ცხოვრება, მაცხოვნე მე და შემიტკბე შევდრომილი შენდა.<br />აწ და...</p>
<p>უბიწოო დედოფალო ქალწულო, ყოვლადსაგალობელო, ევედრე გულსმოდგინედ რათა გვაცხოვნეს.</p>
<p><em class="gr">სძლისპირი:</em> იხილეთ, იხილეთ, რამეთუ მე ვარ მეუფჱ, რომელმან მივეც მანანა, და წყარონი კლდისაგან წყაროვყვენ უდაბნოს ერისათჳს ჩემისა, მხოლოითა ძალითა და მარჯვენითა ჩემითა.<br />მიწყალე მე ღმერთო, მიწყალე მე.</p>
<p>იხილეთ, იხილეთ, რამეთუ მე ვარ მეუფჱ, ისმინე შენ, სულო ჩემო, ღაღადება უფლისა, და ევლტოდე პირველსა ცოდვასა და სძრწოდე, ვითარცა მსაჯულსა და ვითარცა ღმრთისაგან.<br />მიწყალე მე ღმერთო, მიწყალე მე.</p>
<p>ვის მიემსგავსე შენ, ჵ, მრავალმცოდველო სულო; გარნა თუ პირველსა კაენს და უკეთურსა ლამექს, და ქვითა სიბოროტისათა განსტვინენ ხორცნი და ბილწთა კრთომითა, სიკვდიდ განსწირე გონება.<br />მიწყალე მე ღმერთო, მიწყალე მე.</p>
<p>სჯულისა პირველთა თანა-წარხედ შენ, ჵ სულო, და სეითს არა ემსგავსე, არცა ენოსს ებაძვე, არცა ენუქის მიცვალებასა და არცა ნოეს; და დაგლახაკენ მართალთა ცხოვრებისაგან.<br />მიწყალე მე ღმერთო, მიწყალე მე.</p>
<p>მხოლომან განახვენ საქანელნი საღმრთოსა მის რისხვისანი, სულო ჩემო, და წარღვენ ყოველივე: ხორცნი, საქმენი და ცხოვრება, და დაადგერ გარეშე კიდობნისა მის საცხოვრებელისაგან.</p>
<p>ღირსო დედაო მარიამ, ევედრე ღმერთსა ჩვენთჳს.</p>
<p>ყოვლითავე გულითა და სიყვარულითა შეუვრდი ქრისტესა, და პირველთა მათ ცოდვათა გზაჲ უკუნ-აქციე, და უდაბნოთა შინა უვალთა გამოიზარდე, და მით საღმრთონი მცნებანი წმიდად აღასრულენ.<br />დიდება...</p>
<p>დაუსაბამოო და აღუგებელო სამო, და განუყოფელო ერთო, მონანულსა მომხედენ, ცოდვილი მაცხოვნე, რამეთუ შენი ვარ ქმნილი და ცეცხლისა ჩემისა დამსჯელისაგან მიხსენ.<br />აწ და...</p>
<p>უხრწნელო ქალწულო, ღმრთისა დედაო, სასოო შენდამი მოლტოლვილთაო და შემწეო ჩვენო; კაცთმოყუარე შემოქმედი და ძე შენი დაატკბე ჩემზედა მეოხებითა შენითა.</p>
<div class="rdc">გალობა გ.</div>
<p><em class="gr">სძლისპირი:</em> დაამტკიცე, უფალო, კლდესა ზედა მცნებათა შენთასა, შერყეული გონება ჩემი, რამეთუ ღმერთი მხოლოო, ძლიერ, მართალ და წმიდა ხარ.<br />მიწყალე მე ღმერთო, მიწყალე მე.</p>
<p>სემისა იგი კურთხევა ვერ დაიმკვიდრე უბადრუკო სულო; და ვერცა ვრცელნი საზღვარნი, იაფეტისაებრ პოვენ ქვეყანასა წმიდასა.<br />მიწყალე მე ღმერთო, მიწყალე მე.</p>
<p>გამოვედ, სულო ჩემო, ქვეყანით ცოდვისათ ქარანით, და მივედ სოფლად გამომდინარედ უხრწნელებისად, რომელ დაიმკვირდა აბრაამ.<br />მიწყალე მე ღმერთო, მიწყალე მე.</p>
<p>გასმიეს, სულო ჩემო, ვითარ დაუტვა აბრაამმან მამული თჳსი და უცხო იქმნა; ემსგავსე შენცა მისსა კეთილსა აღრჩევასა.<br />მიწყალე მე ღმერთო, მიწყალე მე.</p>
<p>მამათმთავარმან, რაჟამს მუხასა თანა მამბრესა ისტუმრნა ანგელოსნი, დაიმკვიდრა მან, შემდგომად სიბერისა, მადლი იგი აღთქმისა.<br />მიწყალე მე ღმერთო, მიწყალე მე.</p>
<p>ახალი მსხვერპლი ისააკ, გულისხმა-ჰყავ უბადრუკო სულო, შეწირული ყოვლად დასაწველად, ქრისტეს მსგავსად, და ბაძევდ მისსა სათნოებასა.<br />მიწყალე მე ღმერთო, მიწყალე მე.</p>
<p>ისმაილისი იგი განდევნა შენცა გასმიეს სულო, ვითარცა მჴევლისა ნაშობსა. ჰრიდე ნუ უკუე მისებრ გავნოს უძღებებამან.</p>
<p>ღირსო დედაო მარიამ, ევედრე ღმერთსა ჩვენთჳს.</p>
<p>შეპყრობილ ვარ და ქვედაკვეთებულ ღელვითა ცოდვისათა, არამედ გევედრები, დედაო: აწ მაცხოვნე მე და მიძღოდე მე ნავთსაყუდელად საღმრთოისა სინანულისად.</p>
<p>ღირსო დედაო მარიამ, ევედრე ღმერთსა ჩვენთჳს.</p>
<p>მჴევლებრივი ვედრებაჲ შესწირე აწ, დედაო, ყოვლადმოწყალისა მიმართ ღმრთისმშობლისა, ღირსო, რათა ვედრებითა შენითა, განმიღოს მე საღმრთო შესავალი.<br />დიდება...</p>
<p>სამებაო მარტივო, დაუბადებელო ბუნებაო, სამთა გვამთა შინა ცნობილო, გვაცხოვნენ ჩვენ მოსავნი სიმტკიცისა შენისანი.<br />აწ და...</p>
<p>მამისაგან უჟამო ძე, ჟამიერად შევ ღმრთისმშობელო, თვინიერ თესლისა. ეჰა უცხო საკვირველი, ქალწულად ჰგიე მაწოვნებელი.</p>
<div class="rdc">გალობა დ.</div>
<p><em class="gr">სძლისპირი:</em> ესმა წინასწარმეტყველსა სმენა მოსვლისა შენისა და შეეშინა, ვითარმედ შობად ხარ ქალწულისაგან და სახილველ კაცთა მიერ და ჰხმობდა: უფალო, მესმა სმენა შენი და შემეშინა, დიდება ძალსა შენსა.<br />მიწყალე მე ღმერთო, მიწყალე მე.</p>
<p>ხორცნი შებღალულ არიან, სული ბიწიან და ყოვლად წუთხ-მცენარე არს; არამედ ვითარცა მკურნალმან ტკბილმან, ორნივე განკურნენ სინანულითა; განჰბანენ, განჰსწმიდენ, ქრისტე და უსპეტაკეს თოვლისა გამოაჩინენ.<br />მიწყალე მე ღმერთო, მიწყალე მე.</p>
<p>ხორცსა თანა სისხლი შენი განუყავ ყოველთა, მორახვიდოდი ჯვარცმად: ხორცნი, რათა კუალად დამბადო სიტყვაო, ხოლო სისხლი, რათა უფროს განმბანო, და სული მიეც რათა მიმგვარო მე, ქრისტე, მშობელსა შენსა მამასა.<br />მიწყალე მე ღმერთო, მიწყალე მე.</p>
<p>მაცხოვარება ქმნა შორის ქვეყანისა შემოქმედმა, რათა მაცხოვნნეს: და ნებსით ჯვარსა დამოკიდებითა, პირველ დახშული ედემი განაღო, და მრჩობლთა სოფელთა, თანა ყოველთა წარმართთა ცხოვნებულთა, თაყვანის-სცეს.<br />მიწყალე მე ღმერთო, მიწყალე მე.</p>
<p>სისხლი გვერდისა შენისა ერთბამად სასმელ და საბანელ მექმენინ მე, და წყალი - უფსკრულ შენდობისა, რათა ორკერძოვე განვსწმიდე, ცხებითა და სმითა: ვითარცა საცხებელთა და სასმელთაგან ცხოველთა წყაროთა შენთათა, მხსნელო.<br />მიწყალე მე ღმერთო, მიწყალე მე.</p>
<p>ტაკუკად მოიგო გვერდი შენი ცხოველსმყოფელი ეკლესიამან, რომლისაგან აღმოგვიცენდეს მრჩობლნი წყარონი შენდობისა და ცნობისანი, სახედ ორთა აღთქმათა, სჯულისა და მადლისათა, ქრისტე, მაცხოვარო ჩვენო.<br />მიწყალე მე ღმერთო, მიწყალე მე.</p>
<p>ხუებულ ვარ მე სასძლოსაგან და დაკლებულ ქორწილისაგან და სერობისა, ლამპარი დაშრტა ვითარცა უზეთო და სასძლო დამეხშა მირულებულსა, და სერობა აღრკბა, ხოლო მე, ჴელით და ფეხით შეკრული გარე განმაგდეს.<br />დიდება...</p>
<p>განუყოფლად არსებითა, შეურევნელად პირებითა ღმრთისგმეტყველებ სამხატოვანსა ერთსა ღმრთაებასა, თანამოსაყდრესა და ერთპატივსა, და დიდსა ქებასა გიგალობ სამ-წმიდაობით, ქებულსა მაღალთა შინა.<br />აწ და...</p>
<p>შობ და ქალწულებ უხრწნელო, და ჰგიე ორკერძოვე ბუნებით ქალწულად; შობილი განაახლებს ბუნებისა სჯულთა, ხოლო საშო შობს განუხრწნელად; რამეთუ წესთა ბუნებისათა სძლევს ღმერთი და ყოფს მას რაჲცა ენებოს/</p>
<div class="rdc">გალობა ე.</div>
<p><em class="gr">სძლისპირი:</em> ღამითგან ვიმსთობ შენდა კაცთმოყვარე, განმანათლე მოქენე და მიძღოდე მე ტკბილო, მცნებათა შინა შენთა, და მასწავე, სახიერ, ქმნა ნებისა შენისა.<br />მიწყალე მე ღმერთო, მიწყალე მე.</p>
<p>ფარაოსებრ დავმძიმდი გონებითა, მეუფჱო და სული და ხორცნი იანედ და იამბრედ გამოვაჩინე, და დანთქმულ ვყავ გონება, არამედ მსწრაფლ მეწიე.<br />მიწყალე მე ღმერთო, მიწყალე მე.</p>
<p>ნივთთადა შეყოფილ ვარ გონებითა, განმწმიდე, მეუფჱო, საბანელითა ცრემლთა ჩემთათა; შეგივრდები, ნივთი ხორცთა ჩემთა თოვლებრ განასპეტაკე.<br />მიწყალე მე ღმერთო, მიწყალე მე.</p>
<p>უკეთუ გამოიძიო საქმენი ჩემნი მაცხოვარ, ყოველთა კაცთა უფროს აღვემატები ცოდვითა, და ვხედავ თავსა ჩემსა შებღალულად, და ესრეთ ვსცნობ გონებითა ჩემითა, შეგცოდე უმეცრებით, შემიწყალე მე.<br />მიწყალე მე ღმერთო, მიწყალე მე.</p>
<p>მრიდე, უფალო, მრიდე ქმნულსა შენსა, ვსცოდე, მილხინე მხსნელო, რამეთუ თვით ბუნებით წმიდა მხოლო ოდენ ხარ, და არა ვინ არს სხვა ყოვლადუცხო ცოდვისაგან.<br />მიწყალე მე ღმერთო, მიწყალე მე.</p>
<p>ჩემებრ კაცქმნილი ჩემთჳს, ღმერთი, ყოფდი ნიშთა, რაჟამს განსწმედდი კეთროვანთა და დახსნილთა შეამტკიცებდი, ხოლო წიდოვანსა ფესვისა შეხებითა კურნებდი.</p>
<p>ღირსო დედაო მარიამ, ევედრე ღმერთსა ჩვენთჳს.</p>
<p>დაუტევენ ღირსო ხორცთა გემოვნებანი და განვლე მდინარე იგი იორდანისა, და ჰპოვე შენ თჳსად უჭირველი განსვენებაჲ; პოვნად მისსა ჩვენცა ღირს-მყვენ აწ ვედრებითა შენითა.<br />დიდება...</p>
<p>შენ, სამებასა, ერთსა ღმერთსა, გაწებ სამ-წმიდითა ქებითა, მამასა უშობელსა, ძესა შობილსა მისგან, და სულსა გამოსრულსა მარტივსა არსებითა.<br />აწ და...</p>
<p>შენგან მიიღო ჩემი, შემოქმედმან, თბე უხრწნელო ქალწულო და დედაო, რომელმან შექმნა საუკუნენი, და შეაყო ღმრთაება ბუნებასა კაცთასა.</p>
<div class="rdc">გალობა ვ.</div>
<p><em class="gr">სძლისპირი:</em> ღაღად-ვჰყავ მე, სიღრმითა გულისათა, მოწყალისა მიმართ ღმრთისა, და ისმინა ჩემი, ჯოჯოხეთით ქვესკნელით, და განხრწნისაგან იხსნა ცხოვრება ჩემი.<br />მიწყალე მე ღმერთო, მიწყალე მე.</p>
<p>განეწყვე შენ და დააკვეთენ სიმხნით ხორცთა ვნებანი, ვითარცა ისუ ამალეკი, და გაბაონელთა მათ საცთურიანთა, გულის სიტყვათა სძლევდი.<br />მიწყალე მე ღმერთო, მიწყალე მე.</p>
<p>თანაწარხედ ბუნებით მდინარესა, ვითარ პირველ კიდობანი, და ქვეყანისა მის აღთქმულისა მკვიდრ იქმენ, ღმერთი გიბრძანებს: ერჩდი დასხნილო სულო.<br />მიწყალე მე ღმერთო, მიწყალე მე.</p>
<p>ვითარ პეტრე აცხოვნე, ღაღად-ჰყო რა, შემიწყალე მე, მაცხოვარ; მეცა მიხსენ, ქრისტე, მოყავ მარჯვენე შენი, და სიღრმით ძვირთათ აღმომიყვანე ტკბილო.<br />მიწყალე მე ღმერთო, მიწყალე მე.</p>
<p>ღელვათაგან მხსნელი ნავთსადგური ხარ, მეუფჱო ჩემო, ქრისტე; უფსკრულით ჩემთა მათ არაწმიდებათათ და უსასოებისა სიღრმით მიხსენ მოწყალე.<br />დიდება...</p>
<p>სამება ვარ სრული, განუყოფელი, განყოფილი პირებითა, და ერთობა ვარ მე ბუნებით შეყოფილი, ხმობს მამა და ძე, და სული ღმერთმთავარი.<br />აწ და...</p>
<p>ღმერთი გვიშვა საშომან შენმან, სძალო, ხატითა კაცობრივითა, რომელსა, ვითარცა მიზეზსა ყოველთასა, ცხოვრებად ჩვენდა ევედრე ღმრთისმშობელო.</p>
<div class="rdc">კონდაკი</div>
<p>სულო ჩემო, სულო ჩემო, აღსდეგ, რასა გძინავს: აღსასრული მოახლებულ-არს, და გეგულვების  აღშფოთნება. განიღვიძე, რათა შეგიწყალოს შენ ქრისტემან ღმერთმან, რომელი ყოველგან არს და ყოველსავე აღავსებს.</p>
<div class="rdc">გალობა ზ.</div>
<p><em class="gr">სძლისპირი:</em> ვსცოდეთ და უსჯულო ვიქმნენით, და სიცრუე ვყავთ წინაშე შენსა, და არა დავიმარხეთ და არცა ვყავთ მეუფჱო, ვითარ იგი შენ მამცენ ჩვენ; გარნა ნუ მიმცემ ჩვენ სრულიად, მაღალო მამათა ჩვენთა ღმერთო.<br />მიწყალე მე ღმერთო, მიწყალე მე.</p>
<p>მანასესნი მოიგენ სულო აღძრვანი წინა-არჩევისანი, და ვითარცა საძაგელნი აღმართენ ვნებანი და განამრავლენ მოსაწყინელნი, არამედ ბაძევდ სინანულსაცა მისსა და აღსარებასა.<br />მიწყალე მე ღმერთო, მიწყალე მე.</p>
<p>აქაბისთა მოშურნე ქმნილი შეგინებითა, ვაიმე, ჵ სულო, იქმენ ხორციელთა ზრახვათა და ვნებათა სავანე, არამედ სიღრმით სულისა შენისათა სულთ-ითქვენ და მიუთხრენ შეცოდებანი შენნი.<br />მიწყალე მე ღმერთო, მიწყალე მე.</p>
<p>ცანი დაგეხშნეს შენ ჵ სულო, და სიყმილი მძაფრი გეწია შენ, ვითარცა თეზბიტელსა ილიას ურჩსა აქაბს; არამედ სარეფთელსა მას ემსგავსე და გამოზარდე შენცა სული წინასწარმეტყველისა.<br />მიწყალე მე ღმერთო, მიწყალე მე.</p>
<p>მოსრნა უკუე ილია ოდესმე ცრუ წინასწარმეტყველნი იეზაბელისნი, და ბოროტად წარსწყმიდნა იგინი სამხილებელად აქაბისა; არამედ შენ, სულო, ამას ევლტოდე და მტკიცე იქმენ სარწმუნოებით.<br />დიდება...</p>
<p>მარტივი და განუყოფელი, თანაარსად თაყვანისცემული, ქებული წმიდათა მიერ, ნათელი და ნათელნი, სამწმიდა სამება ღმერთი, ცხოველი და ცხოველნი ადიდენ სულო და ერთღმრთაებად ჰმონე.<br />აწ და...</p>
<p>გიგალობთ შენ, თაყვანის-გცემთ შენ, და გაკურთხებთ შენ, ღმრთისა დედაო, რამეთუ ერთი წმიდისა სამებისა ჰშევ ქრისტე, ღმერთი სრული, ჭეშმარიტი, და შენ განმიხვენ ჩვენ ქვეყანისათა, შესავალნი ცათანი.</p>
<div class="rdc">გალობა ჱ.</div>
<p><em class="gr">სძლისპირი:</em> რომლისა ძალნი ცათანი აქებენ, და სძრწიან მისგან ქერუბიმ-სერაფიმნი, ყოველი აღგებული ყოვლით სულითურთ სძნობდით და უფროსად ამაღლებდით მას უკუნისამდე.<br />მიწყალე მე ღმერთო, მიწყალე მე.</p>
<p>მართლმსაჯულო იესო, შემიწყალე და მიხსენ ცეცხლისაგან დამსჯელისა, რომლითაცა სამართლად, მეგულვების მე დასჯა და განმწმიდე პირველ სიკვდილისა სინანულითა.<br />მიწყალე მე ღმერთო, მიწყალე მე.</p>
<p>ავაზაკისებრ ვჰხმობ: მომიხსენე და პეტრესებრ ვსტირ: მილხინე, მაცხოვარ, მეზვერისაებრ ვგოდებ, მეძვისაებრ ვსცრემლოი, მიითვალე ჩემი გლოვა, ვითარ ქანანელისა.<br />მიწყალე მე ღმერთო, მიწყალე მე.</p>
<p>განკურნე, სულთა მკურნალო, სუნმყრალი წყლულებაჲ მდაბლისა სულისა ჩემისა; და ცრემლთა ლმობიერთა და საქმეთა კეთილთა წამალი და წყალობისა ზეთი და ღვინო დაასხ.<br />მიწყალე მე ღმერთო, მიწყალე მე.</p>
<p>ქანანელისა მისებრ ვღაღადებ მეცა, შემიწყალე, ქრისტე, ძეო დავითისო, ვითარცა წიდოვანი მივეახლები ფესვსა და ვითარცა მართა და მარიამ ვსტირ ლაზარეს ზედა.<br />დიდება...</p>
<p>ღმერთო მამაო და თანაღმერთო ძეო, და ნუგეშინისმცემელო სულო წრფელო, უშობელო მამაო, და შობილო სიტყვაო, ხოლო სულო გამოსრულო, სამობით ერთო, მაცხოვნე. <br />აწ და...</p>
<p>სისხლთაგან შენთა ღებული პორფირი, ღმრთივგვამოვანთა ხორცთა მეუფისათა მოიქსოვა, უხრწნელო, საშოსა შინა შენსა; ამისთჳსცა, საკუთრად ღმრთისმშობლად გქადაგებ შენ.</p>
<div class="rdc">გალობა თ.</div>
<p><em class="gr">სძლისპირი:</em> უთესლოდ მიდგომილი შობს ზესთა თარგმანებისა, უმამოდ დედა მუცლად-იღებს უხრწნელად, რამეთუ ღმრთისა შობა სცვალებს ბუნებისა წესთა, ამისთჳს, შენ, ყოველნი ტომნი, ღმრთისა სძალო და დედაო, დაუდუმებლად გადიდებთ.<br />მიწყალე მე ღმერთო, მიწყალე მე.</p>
<p>გლახაკთა ახარებდა, სნეულთა კურნებდა, და ვნებულთაგან ვნებათა იოტებდა ქრისტე, და მეზვერეთა და ცოდვილთანა სჭამდა, და იაიროსის ასულისა სული განსრული, ჴელისა შეხებითა მოაგო ხორცთა.<br />მიწყალე მე ღმერთო, მიწყალე მე.</p>
<p>მეძავი წმიდა იქმნა, მეზვერე განმართლდა, ხოლო ფარისეველი ზვაობით დაისაჯა. იგი ხმობდა მაცხოვნე და ესე ღმერთო მილხინე, ხოლო მესამე სიქადული იტყოდა: ღმერთო, გმადლობ შენ და სხვათა ჴმათა მზვაობართა.<br />მიწყალე მე ღმერთო, მიწყალე მე.</p>
<p>მეზვერე იყო ზაქე, გარნა ცხოვნდა იგი; ხოლო ფარისეველი სიმონ პურის-მტე იქმნა; და მეძავმან მიიღო მადლი ბრალთა შენდობისა, მისგან რომელსა აქვნდა ძალი ცოდვათა მიტევებისა, რომლისა პოვნად იღვწიდ სულო.<br />მიწყალე მე ღმერთო, მიწყალე მე.</p>
<p>ჵ, უბადრუკო სულო, არა ებაძვე მეძავსა, რომელმან იგი მოიღო ალაბასტრი მირონისა ცრემლითურთ და სცხო ფერხთა მხსნელისათა, და წარხოცნა თმითა; ხოლო მან, პირველთა ცოდვათა მისთა ჴელით-წერილი უჩინო ჰყო.<br />მიწყალე მე ღმერთო, მიწყალე მე.</p>
<p>ქალაქთა, რომელთაცა მისცა მხსნელმან სახარება გასმიეს, სულო, ვითარ იყვედრნეს მისგან, შეშინდი სახისაგან და ნუ ბაძავ მათ, რომელნი იგი ბოროტთა სოდომელთა მგავსებითა მეუფჱმან, ვიდრე ქვესკნელადმდე შთახედნა.<br />მიწყალე მე ღმერთო, მიწყალე მე.</p>
<p>ნუსადა დაიხსნები უსასოებითა, სულო, ქანანელის რწმუნებასა ბაძევდი, რომლისათჳს ასული მისი განიკურნა სიტყვამან, და ღაღად-ჰყავ სიღრმით გულისათ მისებრ, ვითარმედ, ჵ, ძეო დავითისო, შემიწყალე მე.<br />დიდება...</p>
<p>მამასა თაყვანის-ვცემთ, ძესა უფროს აღვამაღლებთ, და სულსა წრფელსა სარწმუნოებით ვაქებთ, სამობასა პირებით და ერთობასა არსებით, ვითარცა ნათელსა და ნათელთა, და ცხოველსა და ცხოველთა, ცხოველსმყოფელსა ყოველთასა.<br />აწ და...</p>
<p>უხრწნელო ღმრთისმშობელო, დაიცევ ქალაქი შენი, რომელი ესე შენ მიერ მეფობს საღმრთოდ, შენ მიერ მოაქვს ძალი და შენ მიერვე სძლევს მტერთა, ზესთა ექმნების განსაცდელთა, მბრძოლთა გარე მიაქცევს და მართებს განსაგებელთა თჳსთა.</p>
<p>&nbsp;</p>
<div class="rdc">ლოცვა ანდრეასი</div>
<p>ანდრეა სამ-გზის სანატრელო მამაო, მწყემსო კრეტისაო, ჩვენთჳს ევედრე, რომელნი მხურვალედ გიგალობთ შენ, რათა ვიხსნეთ ჩვენ რისხვისა, იწროებისა და ხრწნილებისა, და აურაცხელთა ცოდვათაგან, რომელნი სარწმუნოებით გხადით შენ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>
