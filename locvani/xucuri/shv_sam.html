<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>ლოცვა სამშაბათისა</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႪႭႺႥႠ ႡႭႰႭႲႧႠ ႢႳႪႨႱ-ႱႨႲႷႥႠႧႠႧჃႱ, ႸႤႫႣႢႭႫႠႣ ႻႨႪႨႱႠ, ႱႠႫႸႠႡႠႧႱႠ⠕</div>
<div class="pad-lc">
<p><big class="rd">Ⴥ</big>, Ⴓⴔⴊⴈⴑⴀ ⴜⴋⴈⴃⴀⴍ ⴜⴈⴌⴀⴋⴍⴐⴁⴄⴃⴍ, ⴜⴈⴌⴀⴑⴜⴀⴐⴋⴄⴒⴗⴅⴄⴊⴍ ⴃⴀ ⴌⴀⴇⴊⴈⴑⴋⴚⴄⴋⴄⴊⴍ Ⴕⴐⴈⴑⴒⴄⴑⴍ ⴈⴍⴀⴌⴄ, ⴂⴄⴅⴄⴃⴐⴄⴁⴈ ⴘⴄⴌ ⴕⴀⴃⴀⴂⴍ ⴑⴈⴌⴀⴌⴓⴊⴈⴑⴀⴍ, ⴋⴄ ⴊⴋⴍⴁⴈⴊⴈ ⴄⴑⴄ ⴑⴓⴊⴈⴇⴀ, ⴃⴀⴁⴌⴄⴊⴄⴁⴓⴊⴈ ⴂⴍⴌⴄⴁⴈⴇⴀ ⴃⴀ ⴃⴀⴌⴇⴕⴋⴓⴊⴈ ⴚⴍⴃⴅⴈⴇⴀ; ⴂⴄⴅⴄⴃⴐⴄⴁⴈ ⴃⴀ ⴘⴄⴂⴈⴅⴐⴃⴄⴁⴈ, ⴓⴆⴄⴑⴇⴀⴄⴑⴍ ⴗⴍⴅⴄⴊⴇⴀ ⴌⴀⴘⴍⴁⴇⴀⴍ, ⴤⴋⴀⴍ ⴑⴈⴒⴗⴅⴈⴑⴀ Ⴖⴋⴐⴇⴈⴑⴀⴍ, ⴋⴑⴜⴐⴀⴔⴊ ⴈⴑⴋⴈⴌⴄ ⴤⴋⴀⴢ ⴅⴄⴃⴐⴄⴁⴈⴑⴀ ⴙⴄⴋⴈⴑⴀ ⴜⴀⴐⴜⴗⴋⴄⴃⴀⴃ ⴋⴈⴀⴞⴊⴄⴁⴓⴊⴈⴑⴀ ⴀⴋⴈⴑ. ⴑⴀⴌⴇⴄⴊⴍ ⴋⴆⴈⴑⴀ ⴑⴈⴌⴀⴇⴊⴈⴑⴀⴍ, ⴋⴆⴄⴄⴁⴐ ⴂⴀⴌⴀⴁⴐⴜⴗⴈⴌⴅⴄ ⴂⴍⴌⴄⴁⴀⴢ ⴙⴄⴋⴈ, ⴞⴄⴌⴄⴘⴇⴀ ⴂⴓⴊⴈⴑ-ⴑⴈⴒⴗⴅⴀⴇⴀⴂⴀⴌ ⴃⴀⴁⴌⴄⴊⴄⴁⴓⴊⴈ. ⴋⴇⴈⴄⴁⴍ ⴃⴖⴈⴑⴀⴍ, ⴌⴀⴇⴄⴊ-ⴚⴈⴑⴉⴐⴍⴅⴀⴌⴄⴁⴐ ⴌⴀⴇⴄⴊ ⴠⴗⴀⴅ ⴑⴓⴊⴈ ⴙⴄⴋⴈ, ⴋⴜⴅⴈⴐⴄⴇⴀⴂⴀⴌ ⴘⴄⴁⴖⴀⴊⴓⴊⴈ ⴚⴍⴃⴅⴈⴑⴀⴇⴀ, ⴋⴕⴀⴃⴀⴂⴄⴁⴄⴊⴍ ⴑⴈⴌⴀⴌⴓⴊⴈⴑⴀ ⴃⴀ ⴊⴋⴍⴁⴈⴄⴐⴄⴁⴈⴑⴀ, ⴖⴅⴀⴐⴈⴇⴀ ⴚⴐⴄⴋⴊⴇⴀⴇⴀ ⴂⴀⴌⴠⴑⴜⴋⴈⴌⴃⴄ ⴋⴜⴈⴉⴅⴊⴄⴅⴀⴌⴄⴁⴈⴇ ⴘⴄⴁⴖⴀⴊⴓⴊⴈ ⴑⴓⴊⴈ ⴙⴄⴋⴈ. ⴌⴄⴐⴂⴍ ⴓⴃⴀⴁⴌⴍⴑⴀⴍ, ⴉⴄⴇⴈⴊⴇⴀ ⴑⴀⴕⴋⴄⴇⴀⴂⴀⴌ ⴓⴃⴀⴁⴌⴍ ⴕⴋⴌⴈⴊⴈ ⴑⴓⴊⴈ ⴙⴄⴋⴈ, ⴌⴀⴗⴍⴔⴇⴀ ⴉⴄⴇⴈⴊⴇⴀ ⴑⴀⴕⴋⴄⴇⴀⴇⴀ ⴃⴀ ⴑⴈⴞⴀⴐⴓⴊⴈⴇⴀ ⴆⴄⴚⴈⴑⴀ ⴌⴈⴝⴇⴀⴇⴀ ⴀⴖⴀⴅⴑⴄ ⴜⴗⴀⴊⴍⴁⴈⴇⴀ ⴘⴄⴌⴈⴇⴀ. ⴜⴈⴌⴀⴑⴜⴀⴐⴋⴄⴒⴗⴅⴄⴊⴍ ⴃⴀ ⴜⴈⴌⴀ-ⴋⴍⴐⴁⴄⴃⴍ Ⴕⴐⴈⴑⴒⴄⴑⴍ, ⴜⴈⴌⴀ ⴋⴍⴋⴆⴈⴐⴀⴊⴇⴀ ⴋⴀⴇ ⴃⴀ ⴓⴜⴗⴀⴊⴍⴇⴀ ⴋⴉⴐⴄⴞⴅⴄⴊⴇⴀ ⴑⴓⴊⴈⴑⴀ ⴙⴄⴋⴈⴑⴀⴇⴀ, ⴜⴈⴌⴀ ⴂⴀⴌⴄⴋⴆⴀⴃⴄ ⴋⴍⴋⴜⴗⴊⴅⴄⴊⴀⴃ ⴃⴀ ⴂⴀⴌⴋⴀⴕⴀⴐⴅⴄⴁⴄⴊⴀⴃ, ⴃⴀ ⴈⴍⴒⴄⴌ ⴈⴂⴈⴌⴈ ⴐⴈⴑⴞⴅⴈⴇⴀ ⴘⴄⴌⴈⴇⴀ ⴏⴀⴋⴑⴀ ⴋⴀⴑ ⴑⴈⴉⴅⴃⴈⴊⴈⴑⴀⴑⴀ ⴃⴀ ⴑⴓⴊⴇⴀ ⴀⴖⴋⴍⴑⴅⴊⴈⴑⴀ ⴙⴄⴋⴈⴑⴀⴑⴀ, ⴃⴀ ⴃⴖⴄⴑⴀ ⴋⴀⴑ ⴑⴀⴑⴟⴄⴊⴈⴑⴀⴑⴀ, ⴇⴀⴌⴀⴋⴃⴂⴍⴋ ⴃⴀ ⴘⴄⴋⴜⴄ ⴋⴄⴕⴋⴄⴌ ⴑⴀⴞⴈⴄⴐⴄⴁⴈⴇⴀ ⴘⴄⴌⴈⴇⴀ, ⴑⴀⴜⴗⴀⴊⴍⴁⴄⴊⴑⴀ ⴀⴋⴀⴑ ⴃⴀ ⴓⴁⴀⴃⴐⴓⴉⴑⴀ ⴋⴍⴌⴀⴑⴀ ⴃⴀ ⴋⴑⴀⴑⴍⴄⴁⴄⴊⴑⴀ ⴘⴄⴌⴑⴀ. ⴠⴄ, ⴂⴄⴅⴄⴃⴐⴄⴁⴈ ⴃⴀ ⴂⴀⴔⴓⴚⴄⴁ ⴑⴈⴗⴅⴀⴐⴓⴊⴑⴀ ⴘⴄⴌ ⴋⴈⴄⴐ ⴌⴀⴇⴄⴊⴖⴄⴁⴓⴊⴈⴑⴀⴑⴀ, ⴋⴍⴜⴗⴀⴊⴄ-ⴠⴗⴀⴅ ⴙⴄⴋ ⴆⴄⴃⴀ ⴓⴁⴀⴃⴐⴓⴉⴑⴀ ⴃⴀ ⴚⴍⴃⴅⴈⴊⴑⴀ ⴀⴋⴀⴑ, ⴒⴉⴁⴈⴊⴈ ⴈⴂⴈ ⴃⴀ ⴋⴍⴜⴗⴀⴊⴄ ⴑⴀⴞⴈⴄⴐⴈ ⴘⴄⴌ ⴋⴈⴄⴐ ⴌⴀⴇⴄⴊⴖⴄⴁⴓⴊⴈ Ⴈⴄⴑⴍ Ⴕⴐⴈⴑⴒⴄ, ⴐⴀⴋⴄⴇⴓ ⴋⴈⴑⴈ ⴀⴐⴑ ⴃⴈⴃⴄⴁⴀ, ⴑⴓⴔⴄⴅⴀ, ⴑⴈⴒⴉⴁⴍⴄⴁⴀ ⴃⴀ ⴜⴗⴀⴊⴍⴁⴀ ⴇⴀⴌⴀ ⴋⴀⴋⴈⴇ, ⴃⴀ ⴑⴓⴊⴈⴇ ⴜⴋⴈⴃⴈⴇⴓⴐⴇ ⴀⴜⴃⴀ ⴋⴀⴐⴀⴃⴈⴑ, ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="chrdl_rd">⠪ႸႤႼႤႥႬႨႧႠ ႶႫႰႧႨႱႠႧႠ ႣႠ ႨႭႤႪ ႫႧႠႥႠႰႠႬႢႤႪႭႱႨႱႠႧႠ ႪႭႺႥႠ ႣႠႻႨႬႤႡႨႱ ႣႰႭႱ, ႱႠႫႸႠႡႠႧႱႠ⠕</div>
<p><big class="rd">Ⴓ</big>ⴔⴀⴊⴍ ⴋⴄⴓⴔⴡⴍ ⴆⴄⴚⴀⴇⴀⴍ, ⴌⴓⴂⴄⴘⴈⴌⴈⴑⴋⴚⴄⴋⴄⴊⴍ, ⴑⴓⴊⴍ ⴝⴄⴘⴋⴀⴐⴈⴒⴄⴁⴈⴑⴀⴍ, ⴌⴓⴂⴄⴘⴈⴌⴈⴑⴋⴚⴄⴋⴄⴊ ⴋⴄⴕⴋⴄⴌ ⴃⴀ ⴘⴄⴋⴈⴌⴃⴄⴅ ⴋⴄ ⴓⴖⴈⴐⴑⴑⴀ ⴋⴍⴌⴀⴑⴀ ⴘⴄⴌⴑⴀ ⴐⴀⴍⴃⴄⴌⴈⴚⴀ, ⴅⴈⴇⴀⴐⴚⴀ ⴉⴀⴚⴋⴀⴌ, ⴅⴠⴑⴚⴍⴃⴄⴌ ⴃⴖⴄⴑ ⴌⴄⴁⴑⴈⴇ ⴃⴀ ⴓⴌⴄⴁⴊⴈⴄⴇ, ⴋⴄⴚⴌⴈⴄⴐⴄⴁⴈⴇ ⴃⴀ ⴓⴋⴄⴚⴐⴄⴁⴈⴇ, ⴀⴖⴒⴀⴚⴄⴁⴓⴊⴍⴁⴈⴑⴀⴂⴀⴌ, ⴓⴉⴐⴛⴀⴊⴅⴄⴊⴍⴁⴈⴑⴀⴂⴀⴌ ⴃⴀ ⴃⴈⴃⴈⴑⴀ ⴋⴚⴍⴌⴀⴐⴄⴁⴈⴑⴀⴂⴀⴌ, ⴃⴀ ⴓⴃⴄⴁⴄⴁⴈⴑⴀ ⴙⴄⴋⴈⴑⴀ. ⴂⴈⴌⴀⴇⴓ ⴅⴠⴔⴓⴚⴄ ⴑⴀⴞⴄⴊⴈ ⴘⴄⴌⴈ ⴜⴋⴈⴃⴀ, ⴂⴈⴌⴀⴇⴓ ⴅⴀⴔⴈⴚⴄ, ⴂⴈⴌⴀ ⴚⴈⴊⴈⴅⴑⴜⴀⴋⴄ, ⴂⴈⴌⴀⴇⴓ ⴅⴠⴂⴋⴄ ⴂⴍⴌⴄⴁⴈⴇⴀ, ⴀⴌⴓ ⴘⴄⴅⴀⴜⴓⴞⴄ, ⴀⴌⴓ ⴓⴆⴐⴀⴞⴄ ⴅⴈⴑⴋⴄ, ⴂⴈⴌⴀ ⴐⴀⴈⴑⴀⴋⴄ ⴆⴄⴃⴀ ⴂⴀⴌⴅⴀⴐⴈⴑⴞⴄ ⴅⴈⴌⴋⴄ, ⴀⴌⴓ ⴓⴒⴗⴓⴄ ⴅⴈⴑⴋⴄ, ⴂⴈⴌⴀ ⴛⴋⴀ ⴋⴍⴅⴈⴃⴀ ⴙⴄⴋⴃⴀ ⴃⴀ ⴘⴄⴓⴐⴀⴚⴞⴅⴠⴗⴀⴅ, ⴂⴈⴌⴀ ⴅⴀⴝⴈⴐⴅⴄ ⴛⴋⴀⴑⴀ ⴃⴀ ⴂⴀⴌⴅⴀⴋⴜⴀⴐⴄ, ⴀⴌⴓ ⴇⴓ ⴋⴃⴂⴍⴋⴀⴐⴄⴍⴁⴀⴑⴀ ⴙⴄⴋⴑⴀ ⴊⴍⴚⴅⴀⴑⴀ ⴃⴀ ⴔⴑⴀⴊⴋⴓⴌⴄⴁⴀⴑⴀ ⴘⴈⴌⴀ ⴂⴍⴌⴄⴁⴀ ⴙⴄⴋⴈ ⴁⴍⴐⴍⴒⴇⴀ ⴃⴀ ⴑⴀⴜⴓⴇⴍⴇⴀ ⴋⴈⴄⴕⴚⴀ, ⴂⴈⴌⴀ ⴘⴄⴑⴀⴒⴗⴅⴈⴑⴈⴑⴀ ⴋⴄⴒⴀⴃ ⴂⴀⴌⴅⴈⴘⴅ, ⴀⴌⴓ ⴅⴈⴚⴓⴃⴃⴈⴃⴄⴁⴓⴊⴄ, ⴀⴌⴓ ⴅⴈⴓⴛⴖⴄⴁⴄ, ⴂⴈⴌⴀ ⴅⴈⴀⴋⴎⴀⴐⴒⴀⴅⴌⴄ, ⴂⴈⴌⴀ ⴘⴅⴄⴌⴈⴄⴐⴄⴁⴈⴑⴀ ⴋⴕⴍⴌⴄⴁⴄⴊⴈ ⴅⴈⴞⴈⴊⴄ ⴃⴀ ⴋⴈⴑⴃⴀⴋⴈ ⴃⴀⴅⴑⴊⴁⴈ, ⴀⴌⴓ ⴘⴄⴓⴒⴗⴅⴄⴁⴄⴊⴌⴈ ⴙⴄⴋⴌⴈ ⴉⴀⴃⴌⴈⴄⴐⴄⴁⴈⴇ ⴅⴆⴐⴀⴞⴄⴌ, ⴂⴈⴌⴀ ⴇⴓ ⴃⴀⴑⴀⴉⴊⴄⴁⴄⴊⴇⴀ ⴂⴀⴌⴅⴈⴚⴃⴈⴃⴈ ⴛⴋⴈⴑⴀ ⴙⴄⴋⴈⴑⴀⴇⴀ, ⴞⴍⴊⴍ ⴙⴄⴋⴇⴀ ⴀⴓⴐⴀⴚⴞⴄⴊⴀⴃ ⴃⴀ ⴘⴄⴓⴌⴃⴍⴁⴄⴊⴀⴃ ⴋⴗⴍⴔⴇⴀ ⴓⴂⴓⴊⴄⴁⴄⴊⴑⴅⴠⴗⴍⴔⴃⴈ ⴓⴑⴟⴓⴊⴍⴄⴁⴀⴇⴀ, ⴂⴈⴌⴀⴇⴓ ⴊⴍⴚⴅⴀⴢ ⴙⴄⴋⴈ ⴓⴃⴄⴁ-ⴅⴠⴗⴀⴅ, ⴀⴌⴓ ⴑⴞⴅⴀ ⴐⴀⴈⴋⴄ ⴁⴍⴐⴍⴒⴈ ⴋⴈⴕⴋⴌⴈⴀⴌ ⴃⴀ ⴀⴐⴀ ⴋⴀⴞⴑⴍⴅⴀⴌ, Ⴓⴔⴀⴊⴍ, ⴘⴄⴋⴈⴜⴗⴀⴊⴄ ⴃⴀ ⴘⴄⴋⴈⴌⴃⴄⴅ ⴋⴄ ⴓⴖⴈⴐⴑⴑⴀ ⴃⴀ ⴓⴞⴋⴀⴐⴑⴀ ⴋⴍⴌⴀⴑⴀ ⴘⴄⴌⴑⴀ, ⴅⴈⴇⴀⴐⴚⴀ ⴑⴀⴞⴈⴄⴐⴋⴀⴌ ⴃⴀ ⴉⴀⴚⴇⴋⴍⴗⴅⴀⴐⴄⴋⴀⴌ, ⴐⴀⴇⴀ ⴋⴘⴅⴈⴃⴍⴁⴈⴇ ⴃⴀⴅⴑⴜⴅⴄ ⴃⴀ ⴃⴀⴅⴈⴛⴈⴌⴍ ⴋⴄ ⴓⴛⴖⴄⴁⴋⴀⴌ ⴀⴋⴀⴌ ⴃⴀ ⴂⴀⴃⴈⴃⴄⴁⴃⴄ ⴘⴄⴌ ⴋⴀⴋⴀⴑⴀ ⴃⴀ ⴛⴄⴑⴀ ⴃⴀ ⴜⴋⴈⴃⴀⴑⴀ ⴑⴓⴊⴑⴀ, ⴀⴜ ⴃⴀ ⴋⴀⴐⴀⴃⴈⴑ ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
</div>
<script language="javascript" type="text/javascript" src="../java/qveda_loc.js"></script>
</body>
</html>

