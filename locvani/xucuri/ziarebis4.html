<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<title>ზიარების წინ საკითხავი ლოცვანი</title>
<meta http-equiv="content-type" content="text/html; charset=utf-8" />
<link rel="stylesheet" href="../java/style.css" type="text/css" />
<link rel="shortcut icon" href="../favicon.ico" />
</head>
<body>
<script language="javascript" type="text/javascript" src="../java/zeda_xc.js"></script>
<div class="chrdl_rd">⠪ႪႭႺႥႠႬႨ ႱႠႩႨႧႾႠႥႨ ႦႨႠႰႤႡႨႱ ႼႨႬ⠕</div>
<div align="center">
<a href="ziarebis.html"><img src="../images/oqro1.png" border="0" width="8" height="20" alt="1" /></a> &nbsp;&nbsp;&nbsp;&nbsp;&nbsp;
<a href="ziarebis2.html"><img src="../images/oqro2.png" border="0" width="12" height="20" alt="2" /></a> &nbsp;&nbsp;&nbsp;&nbsp;&nbsp;
<a href="ziarebis3.html"><img src="../images/oqro3.png" border="0" width="12" height="20" alt="3" /></a> &nbsp;&nbsp;&nbsp;&nbsp;&nbsp;
<img src="../images/vercx4.png" border="0" width="12" height="20" alt="4" />
</div>
<div class="pad-lc">
<div class="rdc">ⴑⴞⴅⴀ ⴊⴍⴚⴅⴀ ⴑⴀⴖⴋⴐⴇⴍⴇⴀⴂⴀⴌ ⴇⴕⴋⴓⴊⴇⴀ ⴜⴋⴈⴃⴈⴑⴀ ⴆⴈⴀⴐⴄⴁⴈⴑⴀ, ⴑⴈⴋⴄⴍⴌ ⴀⴞⴊⴈⴑⴀ ⴖⴋⴐⴇⴈⴑ-ⴋⴄⴒⴗⴅⴄⴊⴈⴑⴀ ⴆ</div>
<p><big class="rd">Ⴘ</big>ⴄⴂⴈⴌⴄⴁⴓⴊⴇⴀⴂⴀⴌ ⴁⴀⴂⴄⴇⴀ, ⴑⴀⴛⴀⴂⴄⴊⴈⴑⴀⴂⴀⴌ ⴂⴓⴊⴈⴑⴀ, ⴀⴐⴀ-ⴜⴋⴈⴃⴈⴑⴀⴂⴀⴌ ⴄⴌⴈⴑⴀ, ⴑⴓⴊⴈⴑⴀⴂⴀⴌ 
  ⴘⴄⴋⴜⴈⴉⴓⴊⴄⴁⴓⴊⴈⴑⴀ, ⴘⴄⴈⴜⴈⴐⴄ ⴅⴄⴃⴐⴄⴁⴀ ⴙⴄⴋⴈ Ⴕⴐⴈⴑⴒⴄ ⴙⴄⴋⴍ, ⴃⴀ ⴌⴓ ⴓⴂⴓⴊⴄⴁⴄⴊⴑ-ⴠⴗⴍⴔ, ⴌⴓⴚⴀ 
  ⴑⴈⴒⴗⴅⴀⴇⴀ, ⴌⴓⴚⴀ ⴑⴀⴞⴄⴇⴀ, ⴌⴓⴚⴀ ⴓⴐⴚⴞⴅⴈⴌⴍⴄⴁⴀⴇⴀ. ⴋⴍⴋⴄⴚ ⴉⴀⴃⴌⴈⴄⴐⴄⴁⴈⴇ ⴑⴈⴒⴗⴅⴀⴃ, ⴐⴍⴋⴄⴊⴈⴚⴀ 
  ⴋⴌⴄⴁⴀⴅⴑ Ⴕⴐⴈⴑⴒⴄ ⴙⴄⴋⴍ, ⴓⴔⴐⴍⴑⴖⴀ ⴋⴀⴑⴜⴀⴅⴄ ⴋⴄ, ⴐⴀ ⴟⴄⴐ ⴀⴐⴑ ⴙⴄⴋⴃⴀ ⴕⴋⴌⴀⴃ ⴃⴀ ⴑⴈⴒⴗⴅⴀⴃ. 
  ⴅⴑⴚⴍⴃⴄ ⴓⴔⴐⴍⴑ ⴋⴄⴛⴅⴈⴑⴀ, ⴃⴀ ⴋⴀⴓⴜⴗⴄ ⴑⴀⴃⴀ ⴈⴗⴍⴔⴅⴈ. ⴋⴈⴐⴍⴌⴈⴑⴀ ⴋⴑⴗⴈⴃⴅⴄⴊⴈ ⴋⴍⴅⴈⴃⴄ ⴉⴀⴃⴌⴈⴄⴐⴄⴁⴈⴇ 
  ⴚⴞⴄⴁⴀⴃ ⴔⴄⴐⴞⴇⴀ ⴘⴄⴌⴇⴀ, Ⴕⴐⴈⴑⴒⴄⴑ ⴙⴄⴋⴈⴑⴀ, ⴋⴄⴓⴔⴈⴑⴀ ⴃⴀ Ⴖⴋⴐⴇⴈⴑⴀ, ⴅⴈⴇⴀⴐⴚⴀ ⴈⴂⴈ ⴀⴐⴀ ⴂⴀⴌⴑⴃⴄⴅⴌⴄ, 
  ⴋⴍⴑⴐⴓⴊⴈ. ⴂⴓⴊⴈⴇⴀ ⴌⴓⴚⴀ ⴋⴄ ⴋⴍⴋⴈⴛⴀⴂⴄⴁ ⴑⴈⴒⴗⴅⴀⴍ. ⴔⴄⴐⴞⴌⴈ ⴘⴄⴌⴌⴈ ⴋⴍⴋⴚⴄⴌ ⴃⴀⴎⴗⴐⴍⴁⴀⴃ, ⴃⴀ 
  ⴀⴋⴁⴍⴐⴈⴑ-ⴗⴍⴔⴀⴃ ⴋⴃⴈⴌⴀⴐⴈⴇⴀ ⴚⴐⴄⴋⴊⴈⴇⴀ. ⴅⴈⴇⴀⴐⴚⴀ ⴋⴐⴀⴅⴀⴊ ⴑⴀⴑⴗⴈⴃⴊⴈⴇⴀ ⴋⴈⴐⴍⴌⴈⴇⴀ, ⴄⴑⴄ ⴉⴀⴃⴌⴈⴄⴐⴄⴁⴈⴇ 
  ⴂⴚⴞⴍ. ⴂⴀⴌⴋⴁⴀⴌⴄ ⴋⴄ ⴚⴐⴄⴋⴊⴈⴇⴀ ⴙⴄⴋⴈⴇⴀ. ⴂⴀⴌⴋⴜⴋⴈⴃⴄ ⴋⴄ ⴀⴋⴈⴇ ⴑⴈⴒⴗⴅⴀⴍ. ⴋⴍⴋⴈⴒⴄⴅⴄⴌ, ⴘⴄⴚⴍⴃⴄⴁⴀⴌⴈ 
  ⴙⴄⴋⴌⴈ ⴃⴀ ⴋⴍⴋⴋⴀⴃⴊⴄ ⴋⴄ ⴘⴄⴌⴃⴍⴁⴀ. ⴓⴜⴗⴈ ⴁⴍⴐⴍⴒⴇⴀ ⴑⴈⴋⴐⴀⴅⴊⴄ, ⴃⴀ ⴓⴜⴗⴌⴈ ⴜⴗⴊⴓⴊⴄⴁⴀⴌⴈ ⴙⴄⴋⴌⴈ. 
  ⴃⴀ ⴑⴄⴌⴇⴀ ⴙⴄⴋⴇⴀ ⴠⴞⴄⴃⴀⴅ, ⴀⴐⴀⴋⴄⴃ ⴑⴀⴐⴜⴋⴓⴌⴍⴄⴁⴈⴇ ⴓⴜⴗⴈ. ⴃⴀ ⴋⴌⴄⴁⴄⴁⴄⴊⴍⴁⴀⴑⴀ ⴠⴞⴄⴃⴀⴅ, ⴃⴀ 
  ⴑⴓⴊⴇⴕⴋⴀⴇⴀ ⴈⴑⴋⴄⴌ. ⴀⴐⴀ ⴃⴀⴂⴄⴔⴀⴐⴅⴈⴑ ⴘⴄⴌ Ⴖⴋⴄⴐⴇⴍ ⴙⴄⴋⴍ, ⴘⴄⴋⴍⴕⴋⴄⴃⴍ ⴙⴄⴋⴍ, ⴋⴞⴑⴌⴄⴊⴍ ⴙⴄⴋⴍ, 
  ⴀⴐⴚⴀ ⴚⴅⴀⴐⴌⴈ ⴚⴐⴄⴋⴊⴇⴀⴌⴈ, ⴀⴐⴚⴀ ⴚⴅⴀⴐⴌⴈ ⴌⴀⴜⴈⴊⴇⴀ ⴐⴍⴋⴄⴊⴇⴀⴋⴄ. ⴐⴍⴋⴄⴊⴌⴈ ⴀⴐⴀ ⴋⴄⴕⴋⴌⴌⴄⴑ ⴋⴄ, 
  ⴈⴞⴈⴊⴄⴑ ⴇⴅⴀⴊⴇⴀ ⴘⴄⴌⴇⴀ, ⴃⴀ ⴜⴈⴂⴌⴑⴀ ⴘⴄⴌⴑⴀ ⴗⴍⴅⴄⴊⴌⴈⴅⴄ ⴘⴇⴀⴈⴜⴄⴐⴌⴄⴑ. ⴈⴞⴈⴊⴄ ⴑⴈⴋⴃⴀⴁⴊⴄ ⴙⴄⴋⴈ, 
  ⴈⴞⴈⴊⴄ ⴘⴐⴍⴋⴀ ⴙⴄⴋⴈ ⴐⴀⴍⴃⴄⴌ, ⴃⴀ ⴚⴍⴃⴅⴀⴌⴈ ⴗⴍⴅⴄⴊⴌⴈ, ⴋⴍⴋⴈⴒⴄⴅⴄ ⴋⴄ Ⴖⴋⴄⴐⴇⴍ ⴗⴍⴅⴄⴊⴈⴅⴄ, ⴐⴀⴇⴀ 
  ⴂⴀⴌⴜⴋⴄⴃⴈⴊⴈⴇⴀ ⴂⴓⴊⴈⴇⴀ, ⴋⴛⴐⴜⴍⴊⴅⴀⴐⴈⴇⴀ ⴂⴍⴌⴄⴁⴈⴇⴀ, ⴃⴀ ⴑⴓⴊⴈⴇⴀ ⴘⴄⴋⴓⴑⴐⴅⴈⴊⴈⴇⴀ, ⴓⴞⴐⴜⴌⴄⴊⴇⴀ 
  ⴃⴀ ⴗⴍⴅⴊⴀⴃⴜⴋⴈⴃⴀⴇⴀ ⴘⴄⴌⴇⴀ ⴑⴀⴈⴃⴓⴋⴊⴍⴇⴀ ⴅⴄⴆⴈⴀⴐⴍ. ⴐⴍⴋⴊⴈⴇⴀ ⴂⴀⴌⴖⴋⴐⴇⴃⴄⴁⴈⴑ, ⴃⴀ ⴂⴀⴌⴚⴞⴍⴅⴄⴊⴃⴄⴁⴈⴑ 
  ⴗⴍⴅⴄⴊⴈ ⴋⴝⴀⴋⴄⴊⴈ, ⴃⴀ ⴋⴑⴋⴄⴊⴈ ⴂⴓⴊⴈⴇⴀ ⴜⴋⴈⴃⴈⴇⴀ, ⴐⴀⴋⴄⴇⴓ ⴘⴄⴌ ⴑⴇⴕⴓ ⴋⴄⴓⴔⴡⴍ ⴙⴄⴋⴍ, ⴗⴍⴅⴄⴊⴈ 
  ⴋⴝⴀⴋⴄⴊⴈ ⴞⴍⴐⴚⴈⴑⴀ ⴙⴄⴋⴈⴑⴀ, ⴃⴀ ⴋⴑⴋⴄⴊⴈ ⴑⴈⴑⴞⴊⴈⴑⴀ ⴙⴄⴋⴈⴑⴀ, ⴙⴄⴋⴇⴀⴌⴀ ⴠⴂⴈⴄⴑ, ⴃⴀ ⴋⴄ ⴋⴈⴑ 
  ⴇⴀⴌⴀ. ⴝⴄⴘⴋⴀⴐⴈⴒⴀⴃ-ⴀⴐⴑ ⴗⴍⴅⴊⴀⴃⴅⴄ ⴑⴈⴒⴗⴅⴀ ⴋⴄⴓⴔⴈⴑⴀ, ⴃⴀ Ⴖⴋⴐⴇⴈⴑⴀ ⴙⴄⴋⴈⴑⴀ. ⴞⴍⴊⴍ ⴑⴀⴖⴋⴐⴇⴍⴇⴀ 
  ⴃⴀ ⴖⴋⴐⴇⴈⴇ-ⴋⴗⴍⴔⴄⴊⴇⴀ, ⴋⴀⴃⴊⴇⴀ ⴋⴈⴋⴇⴞⴅⴄⴓⴊⴈ, ⴀⴐⴀ ⴇⴀⴅⴈⴇ ⴇⴣⴑⴈⴇ ⴅⴀⴐ, ⴀⴐⴀⴋⴄⴃ ⴘⴄⴌ ⴋⴈⴄⴐ 
  Ⴕⴐⴈⴑⴒⴄ ⴙⴄⴋⴍ. ⴌⴀⴇⴊⴈⴇⴀ ⴑⴀⴋ-ⴁⴐⴜⴗⴈⴌⴅⴀⴊⴈⴇⴀ ⴂⴀⴌⴋⴀⴌⴀⴇⴊⴄⴁⴄⴊⴍ ⴑⴍⴔⴊⴈⴑⴀⴍ. ⴐⴀⴇⴀ ⴀⴐⴀ ⴋⴞⴍⴊⴍⴃ 
  ⴅⴈⴗⴍ, ⴇⴅⴈⴌⴈⴄⴐ ⴘⴄⴌⴑⴀ ⴚⴞⴍⴅⴐⴄⴁⴈⴑ-ⴋⴍⴋⴚⴄⴋⴄⴊⴈⴑⴀ. ⴑⴓⴊ-ⴇⴕⴋⴈⴑⴀ ⴙⴄⴋⴈⴑⴀ, ⴚⴞⴍⴅⴐⴄⴁⴈⴑⴀ ⴙⴄⴋⴈⴑⴀ, 
  ⴑⴍⴔⴊⴈⴑ-ⴋⴀⴚⴞⴍⴅⴐⴈⴑⴀ, ⴀⴋⴈⴑⴇⴣⴑ ⴘⴄⴌⴃⴀ ⴋⴍⴑⴐⴓⴊ ⴅⴀⴐ, ⴅⴈⴇⴀⴐⴚⴀ ⴠⴞⴄⴃⴀⴅ ⴚⴐⴄⴋⴊⴈⴇⴀ, ⴃⴀ ⴑⴓⴊⴈⴇⴀ 
  ⴘⴄⴋⴓⴑⴐⴅⴈⴊⴈⴇⴀ. ⴃⴀⴞⴑⴌⴀⴑⴀ ⴘⴄⴚⴍⴃⴄⴁⴀⴇⴀⴑⴀ ⴅⴈⴇⴞⴍⴅ, ⴋⴍⴖⴄⴁⴀⴃ ⴙⴄⴋⴃⴀ. ⴃⴀ ⴘⴄⴌⴇⴀ ⴚⴞⴍⴅⴐⴄⴁⴈⴑ-ⴋⴍⴋⴚⴄⴋⴄⴊⴇⴀ, 
  ⴃⴀ ⴓⴁⴈⴜⴍⴇⴀ ⴑⴀⴈⴃⴓⴋⴊⴍⴇⴀ. ⴃⴀⴓⴑⴟⴄⴊⴀⴃ ⴆⴈⴀⴐⴄⴁⴀⴃ, ⴐⴀⴇⴀ ⴃⴀⴀⴃⴂⴐⴄ ⴅⴈⴇⴀⴐⴚⴀ ⴑⴇⴕⴅⴈ ⴙⴄⴋⴇⴀⴌⴀ 
  ⴑⴀⴋⴂⴆⴈⴑ ⴑⴀⴜⴗⴀⴊⴍⴁⴄⴊⴈⴑⴀ, ⴐⴀⴇⴀ ⴀⴐⴀ ⴇⴅⴈⴌⴈⴄⴐ ⴋⴀⴃⴊⴈⴑⴀ ⴘⴄⴌⴈⴑⴀ, ⴋⴎⴍⴅⴍⴑ ⴋⴄ ⴋⴆⴀⴉⴅⴀⴐⴋⴀⴌ 
  ⴋⴀⴌ, ⴃⴀ ⴜⴀⴐⴋⴈⴒⴀⴚⴍⴑ ⴋⴄ ⴆⴀⴉⴅⴈⴇ, ⴋⴀⴚⴇⴓⴌⴍⴑ, ⴃⴀ ⴂⴀⴌⴋⴀⴘⴍⴐⴍⴑ ⴖⴋⴐⴇⴈⴅⴕⴋⴌⴓⴊⴇⴀ ⴑⴈⴒⴗⴅⴀⴇⴀ 
  ⴘⴄⴌⴇⴀ. ⴀⴋⴈⴑⴇⴣⴑ ⴘⴄⴂⴈⴅⴐⴃⴄⴁⴈ, ⴃⴀ ⴋⴞⴓⴐⴅⴀⴊⴄⴃ ⴂⴈⴞⴋⴍⴁ ⴘⴄⴌ: ⴅⴈⴇⴀⴐⴚⴀ ⴓⴛⴖⴄⴁⴈ ⴘⴄⴈⴜⴗⴌⴀⴐⴄ, 
  ⴃⴀ ⴋⴄⴛⴀⴅⴈ ⴋⴍⴑⴐⴓⴊⴈ ⴘⴄⴌⴃⴀ, ⴄⴂⴐⴄⴇ ⴘⴄⴋⴈⴜⴗⴌⴀⴐⴄ ⴋⴄⴚⴀ ⴋⴄⴛⴀⴅⴈ, ⴃⴀ ⴓⴛⴖⴄⴁⴈ ⴋⴍⴜⴗⴀⴊⴄⴍ, ⴑⴓⴊⴈⴇⴀ 
  ⴘⴄⴋⴓⴑⴐⴅⴈⴊⴈⴇⴀ ⴀⴜ ⴋⴍⴋⴀⴅⴀⴊⴈ ⴘⴄⴌⴃⴀ. ⴓⴜⴗⴈ ⴋⴀⴚⴞⴍⴅⴀⴐⴍ, ⴐⴀⴋⴄⴇⴓ ⴑⴞⴅⴀⴋⴀⴌ ⴀⴐⴀⴅⴈⴌ ⴘⴄⴂⴚⴍⴃⴀ, 
  ⴅⴈⴇⴀⴐⴚⴀ ⴋⴄ. ⴀⴐⴚⴀ ⴠⴕⴋⴌⴀ ⴑⴀⴕⴋⴄ, ⴐⴍⴋⴄⴊ ⴋⴄ ⴅⴠⴕⴋⴄⴌ, ⴀⴐⴀⴋⴄⴃ ⴄⴑⴄ ⴓⴜⴗⴈ, ⴅⴈⴇⴀⴐⴋⴄⴃ ⴀⴐⴀ 
  ⴑⴈⴃⴈⴃⴄ ⴘⴄⴚⴍⴃⴄⴁⴀⴇⴀ, ⴀⴐⴚⴀ ⴚⴍⴃⴅⴀⴇⴀ ⴑⴈⴋⴐⴀⴅⴊⴄ ⴀⴖⴄⴋⴀⴒⴄⴁⴈⴑ Ⴖⴋⴐⴇⴈⴑⴀ ⴙⴄⴋⴈⴑⴀ, ⴋⴐⴀⴅⴀⴊⴑⴀ 
  ⴑⴓⴊⴂⴐⴛⴄⴊⴄⴁⴀⴑⴀ, ⴃⴀ ⴉⴀⴚⴇⴋⴍⴗⴅⴀⴐⴄⴁⴀⴑⴀ. ⴀⴐⴀⴋⴄⴃ ⴜⴗⴀⴊⴍⴁⴈⴇⴀ, ⴃⴀ ⴇⴀⴌⴀⴊⴋⴍⴁⴈⴇⴀ ⴋⴞⴓⴐⴅⴀⴊⴄⴃ 
  ⴘⴄⴋⴌⴀⴌⴄⴁⴄⴊⴇⴀ, ⴂⴀⴌⴑⴜⴋⴄⴃ, ⴃⴀ ⴂⴀⴌⴀⴌⴀⴇⴊⴄⴁ, ⴃⴀ ⴌⴀⴇⴄⴊ-ⴠⴗⴍⴔ ⴆⴈⴀⴐⴄⴁⴈⴇⴀ, ⴆⴈⴀⴐⴀⴃ Ⴖⴋⴐⴇⴀⴄⴁⴈⴑⴀ 
  ⴘⴄⴌⴈⴑⴀ ⴈⴕⴋ ⴋⴀⴇ ⴓⴞⴐⴜⴌⴄⴊⴀⴃ, ⴃⴀ ⴓⴚⴞⴍⴃ ⴀⴌⴂⴄⴊⴍⴑⴇⴀ, ⴃⴀ ⴉⴀⴚⴇⴀ ⴚⴌⴍⴁⴈⴑⴀ. ⴇⴀⴌⴀ-ⴄⴕⴚⴄⴅⴈ 
  ⴋⴀⴇ ⴋⴐⴀⴅⴀⴊ-ⴂⴆⴈⴑ, ⴅⴈⴇⴀⴐⴚⴀ ⴋⴍⴗⴅⴀⴑⴇⴀ ⴘⴄⴌⴇⴀ ⴑⴀⴉⴓⴇⴀⴐⴇⴀ. ⴄⴑⴄⴌⴈ ⴉⴀⴃⴌⴈⴄⴐ-ⴋⴗⴍⴔⴄⴌ ⴋⴄ, 
  ⴄⴑⴄⴌⴈ ⴘⴄⴋⴈⴜⴗⴌⴀⴐⴄⴁⴄⴌ Ⴕⴐⴈⴑⴒⴄ ⴙⴄⴋⴍ. ⴃⴀ ⴅⴄⴑⴀⴅ ⴑⴈⴋⴃⴈⴃⴐⴄⴑⴀ ⴕⴅⴄⴊⴈⴑⴋⴍⴕⴋⴄⴃⴄⴁⴈⴑⴀ ⴘⴄⴌⴈⴑⴀⴑⴀ 
  ⴙⴄⴋⴃⴀ ⴋⴈⴋⴀⴐⴇ, ⴋⴍⴞⴀⴐⴓⴊⴈ ⴃⴀ ⴘⴄⴛⴐⴜⴓⴌⴄⴁⴓⴊⴈ, ⴄⴐⴇⴁⴀⴋⴀⴃ, ⴚⴄⴚⴞⴊⴑⴀ ⴅⴄⴆⴈⴀⴐⴄⴁⴈ, ⴇⴈⴅⴀ ⴄⴑⴄ. 
  ⴃⴀ ⴓⴚⴞⴍ ⴑⴀⴉⴅⴈⴐⴅⴄⴊⴈ, ⴘⴄⴅⴈⴚⴅⴐⴄⴁⴈ ⴘⴄⴓⴜⴅⴄⴊⴀⴃ, ⴅⴈⴇⴀⴐ ⴓⴉⴅⴄ ⴋⴀⴗⴅⴀⴊⴈ ⴛⴅⴄⴊⴀⴃ ⴘⴄⴓⴜⴅⴄⴊⴀⴃ 
  ⴋⴂⴆⴄⴁⴀⴐⴄ. ⴀⴜ ⴋⴀⴃⴊⴍⴁⴈⴑⴀ ⴚⴌⴍⴁⴈⴇ, ⴋⴀⴃⴊⴍⴁⴈⴑⴀ ⴂⴓⴊⴈⴇ, ⴋⴀⴃⴊⴍⴁⴈⴑⴀ ⴀⴑⴍⴇ, ⴃⴀ ⴞⴍⴐⴚⴈⴇ ⴙⴄⴋⴈⴇ, 
  ⴇⴀⴗⴅⴀⴌⴈⴑⴂⴚⴄⴋ ⴃⴀ ⴂⴀⴃⴈⴃⴄⴁ, ⴃⴀ ⴃⴈⴃⴄⴁⴈⴑⴂⴋⴄⴒⴗⴅⴄⴊⴄⴁ, Ⴖⴋⴄⴐⴇⴍ ⴙⴄⴋⴍ, ⴐⴀⴋⴄⴇⴓ ⴉⴓⴐⴇⴞⴄⴓⴊ 
  ⴞⴀⴐ ⴀⴜ ⴃⴀ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴑⴞⴅⴀ ⴊⴍⴚⴅⴀ ⴈⴍⴀⴌⴄ ⴍⴕⴐⴍⴎⴈⴐⴈⴑⴀ ⴡ</div>
<p><big class="rd">Ⴖ</big>ⴋⴄⴐⴇⴍ ⴋⴈⴊⴞⴈⴌⴄ, ⴋⴍⴋⴈⴒⴄⴅⴄ, ⴘⴄⴋⴈⴌⴃⴅⴄⴌ ⴋⴄ ⴘⴄⴚⴍⴃⴄⴁⴀⴌⴈ ⴙⴄⴋⴌⴈ. ⴐⴀⴍⴃⴄⴌⴈⴚⴀ ⴂⴚⴍⴃⴄ ⴘⴄⴌ, 
  ⴑⴀⴕⴋⴈⴇ, ⴀⴌⴓ ⴑⴈⴒⴗⴅⴈⴇ, ⴀⴌⴓ ⴂⴍⴌⴄⴁⴈⴇ, ⴌⴄⴁⴑⴈⴇ, ⴀⴌⴓ ⴓⴌⴄⴁⴊⴈⴄⴇ, ⴚⴌⴍⴁⴈⴇ ⴀⴌⴓ ⴓⴋⴄⴚⴐⴄⴁⴈⴇ, 
  ⴗⴍⴅⴄⴊⴈⴅⴄ ⴘⴄⴋⴈⴌⴃⴄⴅ, ⴅⴈⴇⴀⴐⴚⴀ ⴑⴀⴞⴈⴄⴐⴋⴀⴌ, ⴃⴀ ⴉⴀⴚⴇⴋⴍⴗⴅⴀⴐⴄⴋⴀⴌ. ⴋⴄⴍⴞⴄⴁⴈⴇⴀ ⴗⴍⴅⴊⴀⴃ-ⴓⴞⴐⴜⴌⴄⴊⴈⴑⴀ 
  ⴃⴄⴃⴈⴑⴀ ⴘⴄⴌⴈⴑⴀⴇⴀ, ⴂⴍⴌⴈⴄⴐⴇⴀ ⴘⴄⴌⴇⴀ ⴋⴑⴀⴞⴓⴐⴇⴀ, ⴃⴀ ⴜⴋⴈⴃⴀⴇⴀ ⴛⴀⴊⴇⴀⴇⴀ, ⴃⴀ ⴗⴍⴅⴄⴊⴇⴀ ⴜⴋⴈⴃⴀⴇⴀ 
  ⴑⴀⴓⴉⴓⴌⴈⴇⴂⴀⴌ ⴑⴀⴇⴌⴍⴗⴍⴔⴈⴊⴇⴀ ⴘⴄⴌⴇⴀⴇⴀ, ⴃⴀⴓⴑⴟⴄⴊⴀⴃ ⴑⴀⴇⴌⴍ-ⴋⴈⴗⴀⴅ ⴋⴄ ⴘⴄⴜⴗⴌⴀⴐⴄⴁⴀⴃ, ⴜⴋⴈⴃⴀⴑⴀ, 
  ⴃⴀ ⴓⴞⴐⴜⴌⴄⴊⴑⴀ ⴞⴍⴐⴚⴑⴀ ⴘⴄⴌⴑⴀ, ⴃⴀ ⴎⴀⴒⴈⴍⴑⴀⴌⴑⴀ ⴑⴈⴑⴞⴊⴑⴀ ⴘⴄⴌⴑⴀ, ⴑⴀⴉⴓⴐⴌⴄⴁⴄⴊⴀⴃ ⴑⴓⴊⴈⴑⴀ 
  ⴃⴀ ⴞⴍⴐⴚⴇⴀ, ⴃⴀ ⴀⴖⴑⴀⴞⴍⴚⴄⴊⴀⴃ ⴁⴍⴐⴍⴒⴇⴀ ⴂⴓⴊⴈⴑ-ⴑⴈⴒⴗⴅⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴘⴄⴌⴈ ⴀⴐⴑ ⴑⴓⴔⴄⴅⴀ 
  ⴃⴀ ⴛⴀⴊⴈ ⴃⴀ ⴃⴈⴃⴄⴁⴀ, ⴋⴀⴋⴈⴑⴀ, ⴃⴀ ⴛⴈⴑⴀ, ⴃⴀ ⴜⴋⴈⴃⴈⴑⴀ ⴑⴓⴊⴈⴑⴀ, ⴀⴜ ⴃⴀ ⴋⴀⴐⴀⴃⴈⴑ ⴃⴀ ⴓⴉⴓⴌⴈⴇⴈ 
  ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴋⴈⴑⴈⴅⴄ ⴇ</div>
<p><big class="rd">Ⴀ</big>ⴐⴀ ⴅⴀⴐ ⴉⴋⴀ, ⴋⴄⴓⴔⴡⴍ Ⴓⴔⴀⴊⴍ, ⴐⴀⴇⴀ ⴘⴄⴋⴍⴞⴅⴈⴃⴄ ⴑⴀⴐⴇⴓⴊⴑⴀ ⴕⴅⴄⴘⴄ ⴑⴓⴊⴈⴑⴀ ⴙⴄⴋⴈⴑⴀⴇⴀ, ⴀⴐⴀⴋⴄⴃ 
  ⴓⴔⴐⴍⴑⴖⴀ ⴈⴌⴄⴁⴄ ⴘⴄⴌ ⴅⴈⴇⴀⴐⴚⴀ ⴉⴀⴚⴇⴋⴍⴗⴅⴀⴐⴄⴋⴀⴌ ⴃⴀⴋⴉⴅⴈⴃⴐⴄⴁⴀⴃ ⴙⴄⴋ ⴘⴍⴐⴈⴑ. ⴉⴀⴃⴌⴈⴄⴐⴄⴁⴈⴇ 
  ⴋⴍⴅⴀⴊ, ⴠⴁⴐⴛⴀⴌⴄ, ⴐⴀⴇⴀ ⴂⴀⴌⴋⴄⴖⴍⴑ ⴉⴀⴐⴈ, ⴐⴍⴋⴄⴊⴈ ⴋⴞⴍⴊⴍ ⴃⴀⴋⴁⴀⴃⴄⴁⴄⴊⴈ ⴞⴀⴐ, ⴃⴀ ⴘⴄⴋⴍⴞⴅⴈⴃⴄ, 
  ⴅⴈⴇⴀⴐⴚⴀ ⴉⴀⴚⴇⴋⴍⴗⴅⴀⴐⴄ ⴞⴀⴐ. ⴘⴄⴋⴍⴅⴄⴃ ⴓⴉⴅⴄ, ⴃⴀ ⴂⴀⴌⴀⴌⴀⴇⴊⴄ ⴃⴀⴁⴌⴄⴊⴄⴁⴓⴊⴈ ⴂⴍⴌⴄⴁⴀ ⴙⴄⴋⴈ. 
  ⴋⴐⴜⴀⴋⴑ, ⴅⴈⴇⴀⴐⴋⴄⴃ ⴄⴑⴄ ⴠⴗⴍ, ⴐⴀⴋⴄⴇⴓ ⴋⴄⴛⴀⴅⴈ, ⴚⴐⴄⴋⴊⴈⴇ ⴋⴍⴑⴐⴓⴊⴈ, ⴀⴐⴀ ⴂⴀⴌⴠⴑⴃⴄⴅⴌⴄ, ⴀⴐⴚⴀ 
  ⴀⴅⴀⴆⴀⴉⴈ ⴂⴀⴌⴀⴐⴄ, ⴐⴍⴋⴄⴊⴋⴀⴌ ⴈⴚⴌⴀ ⴋⴄⴓⴔⴡⴁⴀ ⴘⴄⴌⴈ. ⴀⴐⴚⴀ ⴐⴍⴋⴄⴊⴈ ⴋⴃⴄⴅⴀⴐ ⴈⴗⴍ ⴃⴀⴓⴒⴄⴅⴄ, 
  ⴘⴄⴈⴌⴀⴌⴀ ⴐⴀ. ⴀⴐⴀⴋⴄⴃ ⴑⴈⴌⴀⴌⴓⴊⴈⴇ ⴋⴍⴑⴐⴓⴊⴌⴈ ⴘⴄⴌⴃⴀ ⴗⴍⴅⴄⴊⴌⴈ, ⴂⴓⴌⴃⴑⴀ ⴋⴍⴗⴅⴀⴐⴄⴇⴀ ⴘⴄⴌⴇⴀⴑⴀ 
  ⴃⴀⴀⴜⴄⴑⴄⴌ, ⴐⴍⴋⴄⴊⴈ ⴋⴞⴍⴊⴍ ⴉⴓⴐⴇⴞⴄⴓⴊ ⴞⴀⴐ ⴗⴍⴅⴊⴀⴃⴅⴄ ⴀⴜ ⴃⴀ ⴃⴀⴓⴑⴐⴓⴊⴄⴁⴄⴊⴇⴀ ⴑⴀⴓⴉⴓⴌⴄⴇⴀ, 
  ⴀⴋⴈⴌ.</p>
<div class="rdc">ⴋⴈⴑⴈⴅⴄ ⴈ</div>
<p><big class="rd">Ⴓ</big>ⴔⴀⴊⴍ Ⴈⴄⴑⴍ Ⴕⴐⴈⴑⴒⴄ, Ⴖⴋⴄⴐⴇⴍ ⴙⴄⴋⴍ, ⴋⴈⴊⴞⴈⴌⴄ, ⴋⴍⴋⴈⴒⴄⴅⴄ, ⴘⴄⴋⴈⴜⴗⴀⴊⴄ ⴃⴀ ⴘⴄⴋⴈⴌⴃⴄⴅ ⴋⴄ 
  ⴚⴍⴃⴅⴈⴊⴑⴀ, ⴃⴀ ⴓⴞⴋⴀⴐⴑⴀ, ⴃⴀ ⴓⴖⴈⴐⴑⴑⴀ ⴋⴍⴌⴀⴑⴀ ⴘⴄⴌⴑⴀ ⴘⴄⴚⴍⴃⴄⴁⴀⴌⴈ, ⴃⴀ ⴚⴍⴃⴅⴀⴌⴈ ⴙⴄⴋⴌⴈ, 
  ⴃⴀ ⴚⴍⴃⴅⴈⴇ ⴃⴀⴚⴄⴋⴀⴌⴈ. ⴐⴀⴍⴃⴄⴌⴈⴚⴀ ⴑⴈⴗⴐⴋⴈⴇ ⴙⴄⴋⴈⴇⴂⴀⴌ, ⴃⴖⴄⴈⴌⴃⴄⴊⴀⴃ ⴃⴖⴄⴃ, ⴃⴀ ⴏⴀⴋⴀⴋⴃⴄ 
  ⴂⴚⴍⴃⴄ ⴓⴉⴄⴇⴓ ⴚⴌⴍⴁⴈⴇ, ⴀⴌⴓ ⴓⴋⴄⴚⴐⴄⴁⴈⴇ, ⴓⴉⴄⴇⴓ ⴑⴈⴒⴗⴅⴈⴇ, ⴃⴀ ⴑⴀⴕⴋⴈⴇ, ⴀⴌⴓ ⴂⴓⴊⴈⴑ-ⴇⴕⴋⴈⴇ, 
  ⴃⴀ ⴂⴍⴌⴄⴁⴈⴇ, ⴃⴀ ⴃⴀⴜⴗⴄⴁⴈⴇ, ⴃⴀ ⴗⴍⴅⴊⴈⴇ ⴑⴀⴚⴌⴍⴁⴄⴊⴈⴇ ⴙⴄⴋⴈⴇ. ⴋⴄⴍⴞⴄⴁⴈⴇⴀ ⴓⴇⴄⴑⴊⴍⴃ ⴋⴘⴍⴁⴄⴊⴈⴑⴀ 
  ⴘⴄⴌⴈⴑⴀ, ⴗⴍⴅⴊⴀⴃ ⴓⴞⴐⴜⴌⴄⴊⴈⴑⴀ, ⴃⴀ ⴋⴀⴐⴀⴃⴈⴑ ⴕⴀⴊⴜⴓⴊⴈⴑⴀ ⴋⴀⴐⴈⴀⴋ ⴃⴄⴃⴈⴑⴀ ⴘⴄⴌⴈⴑⴀⴇⴀ, ⴋⴞⴍⴊⴍⴈⴑⴀ 
  ⴓⴐⴚⴞⴅⴄⴌⴄⴊⴈⴑⴀ ⴑⴀⴑⴍⴄⴁⴈⴑⴀ, ⴃⴀ ⴘⴓⴀ-ⴋⴃⴂⴍⴋⴄⴊⴈⴑⴀ, ⴃⴀ ⴋⴀⴚⴞⴍⴅⴐⴈⴑⴀ ⴙⴓⴄⴌⴈⴑⴀⴇⴀ, ⴖⴈⴐⴑ-ⴋⴗⴀⴅ 
  ⴋⴄ ⴃⴀⴓⴑⴟⴄⴊⴀⴃ ⴆⴈⴀⴐⴄⴁⴀⴃ ⴗⴍⴅⴊⴀⴃ-ⴜⴋⴈⴃⴀⴇⴀ, ⴓⴉⴅⴃⴀⴅⴇⴀ, ⴚⴞⴍⴅⴄⴊⴑⴋⴗⴍⴔⴄⴊⴇⴀ ⴃⴀ ⴑⴀⴘⴈⴌⴄⴊⴇⴀ 
  ⴑⴀⴈⴃⴓⴋⴊⴍⴇⴀ ⴘⴄⴌⴇⴀ, ⴋⴍⴑⴀⴒⴄⴅⴄⴁⴄⴊⴀⴃ ⴚⴍⴃⴅⴀⴇⴀ, ⴃⴀ ⴚⴞⴍⴅⴐⴄⴁⴀⴃ ⴑⴀⴓⴉⴓⴌⴍⴃ, ⴂⴀⴌⴑⴀⴜⴋⴄⴃⴄⴊⴀⴃ, 
  ⴑⴈⴋⴒⴉⴈⴚⴄⴃ, ⴑⴀⴉⴓⴐⴌⴄⴁⴄⴊⴀⴃ, ⴃⴀ ⴑⴈⴋⴐⴇⴄⴊⴄⴃ ⴑⴓⴊⴈⴑⴀ ⴞⴍⴊⴍ ⴃⴀ ⴞⴍⴐⴚⴇⴀ, ⴃⴀ ⴀⴖⴑⴀⴞⴍⴚⴄⴊⴀⴃ, 
  ⴃⴀ ⴑⴐⴓⴊⴈⴀⴃ, ⴓⴙⴈⴌⴍ-ⴋⴗⴍⴔⴄⴊⴀⴃ ⴁⴍⴐⴍⴒⴇⴀ ⴂⴓⴊⴈⴑⴑⴈⴒⴗⴅⴀⴇⴀ, ⴃⴀ ⴂⴓⴊⴈⴑ-ⴇⴕⴋⴀⴇⴀ ⴙⴄⴋⴇⴀ, ⴎⴈⴐⴅⴄⴊⴈⴇⴂⴀⴌⴅⴄ 
  ⴋⴍⴖⴄⴁⴓⴊⴇⴀ, ⴃⴀ ⴖⴀⴋⴈⴑ ⴑⴀⴍⴚⴐⴄⴁⴀⴇⴀ, ⴁⴌⴄⴊⴇⴀ ⴃⴀ ⴁⴍⴐⴍⴒⴇⴀ ⴑⴓⴊⴇⴀ. ⴐⴀⴋⴄⴇⴓ ⴘⴄⴌⴈ ⴀⴐⴑ ⴑⴓⴔⴄⴅⴀ, 
  ⴃⴀ ⴛⴀⴊⴈ, ⴃⴀ ⴃⴈⴃⴄⴁⴀ, ⴇⴀⴌⴀ ⴋⴀⴋⴈⴇ ⴃⴀ ⴑⴓⴊⴈⴇ ⴘⴄⴌⴈⴇ ⴜⴋⴈⴃⴈⴇⴓⴐⴇ, ⴀⴜ ⴃⴀ ⴋⴀⴐⴀⴃⴈⴑ, ⴃⴀ ⴓⴉⴓⴌⴈⴇⴈ 
  ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴑⴞⴅⴀ ⴊⴍⴚⴅⴀ ⴈⴍⴀⴌⴄ ⴃⴀⴋⴀⴑⴉⴄⴊⴈⴑⴀ ⴈⴀ</div>
<p><big class="rd">Ⴜ</big>ⴈⴌⴀⴘⴄ ⴉⴀⴐⴑⴀ ⴒⴀⴛⴐⴈⴑⴀ ⴘⴄⴌⴈⴑⴀⴑⴀ ⴜⴀⴐⴃⴂⴍⴋⴀⴃ ⴅⴀⴐ, ⴃⴀ ⴁⴍⴐⴍⴒⴇⴀ ⴂⴓⴊⴈⴑ-ⴑⴈⴒⴗⴅⴀⴇⴀⴂⴀⴌ ⴀⴐⴀ 
  ⴂⴀⴌⴅⴄⴘⴍⴐⴄⴁⴈ. ⴀⴐⴀⴋⴄⴃ ⴘⴄⴌ, Ⴕⴐⴈⴑⴒⴄ Ⴖⴋⴄⴐⴇⴍ, ⴋⴄⴆⴅⴄⴐⴄ ⴂⴀⴌⴀⴋⴀⴐⴇⴊⴄ, ⴕⴀⴌⴀⴌⴄⴊⴈ ⴘⴄⴈⴜⴗⴀⴊⴄ, 
  ⴃⴀ ⴀⴅⴀⴆⴀⴉⴑⴀ ⴑⴀⴋⴍⴇⴞⴈⴑⴀ ⴁⴝⴄⴌⴈ ⴂⴀⴌⴓⴞⴅⴄⴌ, ⴂⴀⴌⴋⴈⴞⴅⴄⴌ ⴋⴄⴚⴀ ⴌⴀⴜⴊⴄⴅⴌⴈ ⴉⴀⴚⴇ-ⴋⴍⴗⴅⴀⴐⴄⴁⴈⴑⴀ 
  ⴘⴄⴌⴈⴑⴀⴌⴈ. ⴘⴄⴋⴈⴜⴗⴌⴀⴐⴄ ⴋⴄⴚⴀ ⴋⴍⴑⴐⴓⴊⴈ, ⴃⴀ ⴘⴄⴋⴞⴄⴁⴄⴊⴈ ⴘⴄⴌⴈ, ⴅⴈⴇⴀⴐⴚⴀ ⴋⴄⴛⴀⴅⴈ, ⴃⴀ ⴑⴈⴑⴞⴊ-ⴋⴃⴈⴌⴀⴐⴄ. 
  ⴐⴀⴋⴄⴇⴓ ⴄⴐⴇⴈ ⴈⴂⴈ, ⴐⴍⴋⴄⴊⴈ ⴔⴄⴑⴅⴑⴀ ⴑⴀⴋⴍⴑⴊⴈⴑⴀ ⴘⴄⴌⴈⴑⴀ ⴘⴄⴄⴞⴍ, ⴑⴄⴌⴇⴀ ⴉⴓⴐⴌⴄⴁⴀ ⴋⴈⴈⴖⴍ, 
  ⴞⴍⴊⴍ ⴐⴍⴋⴄⴊⴋⴀⴌ ⴓⴞⴐⴜⴌⴄⴊⴈ ⴔⴄⴐⴞⴈ ⴘⴄⴌⴈ ⴘⴄⴈⴎⴗⴐⴀ, ⴂⴀⴌⴞⴑⴌⴀ ⴚⴍⴃⴅⴈⴑⴀ ⴜⴀⴐⴈⴖⴍ. ⴞⴍⴊⴍ ⴋⴄ ⴓⴁⴀⴃⴐⴓⴉⴈ 
  ⴗⴍⴅⴊⴈⴇⴓⴐⴇ ⴋⴐⴇⴄⴊⴑⴀ ⴞⴍⴐⴚⴑⴀ ⴘⴄⴌⴑⴀ ⴅⴈⴉⴀⴃⴐⴄⴁ ⴘⴄⴜⴗⴌⴀⴐⴄⴁⴀⴃ, ⴐⴀⴇⴀ ⴀⴐⴀ ⴃⴀⴅⴈⴜⴅⴀ. ⴀⴐⴀⴋⴄⴃ 
  ⴘⴄⴋⴈⴜⴗⴌⴀⴐⴄ ⴋⴄ, ⴅⴈⴇⴀⴐⴚⴀ ⴈⴂⴈⴌⴈ, ⴃⴀ ⴂⴀⴌⴀⴌⴀⴇⴊⴄⴌ ⴑⴓⴊⴈⴑⴀ ⴙⴄⴋⴈⴑⴀ ⴑⴀⴚⴌⴍⴁⴄⴊⴌⴈ. ⴃⴀⴑⴜⴅⴄⴌ 
  ⴙⴄⴋⴌⴈ ⴚⴍⴃⴅⴈⴑⴀ ⴋⴈⴋⴀⴐⴇ ⴋⴈⴃⴐⴄⴉⴈⴊⴄⴁⴀⴌⴈ. ⴋⴄⴍⴞⴄⴁⴈⴇⴀ ⴓⴇⴄⴑⴊⴍⴃ ⴋⴘⴍⴁⴄⴊⴈⴑⴀ ⴘⴄⴌⴈⴑⴀ, ⴃⴀ ⴆⴄⴚⴈⴑⴀ 
  ⴛⴀⴊⴇⴀⴇⴀ, ⴐⴀⴋⴄⴇⴓ ⴉⴓⴐⴇⴞⴄⴓⴊ ⴞⴀⴐ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴑⴞⴅⴀ ⴊⴍⴚⴅⴀ ⴇⴕⴋⴓⴊⴈ ⴜⴋ. ⴃⴈⴃⴈⴑⴀ ⴁⴀⴑⴈⴊⴈⴑⴀ ⴈⴁ</div>
<p><big class="rd">Ⴂ</big>ⴋⴀⴃⴊⴍⴁ ⴘⴄⴌ, Ⴓⴔⴀⴊⴍ, ⴋⴀⴋⴀⴍ ⴋⴍⴜⴗⴀⴊⴄⴁⴈⴑⴀⴍ ⴃⴀ Ⴖⴋⴄⴐⴇⴍ ⴗⴍⴅⴊⴈⴑⴀ ⴌⴓⴂⴄⴘⴈⴑⴚⴄⴋⴈⴑⴀⴍ. ⴂⴈⴂⴀⴊⴍⴁ 
  ⴘⴄⴌ Ⴈⴄⴑⴍ Ⴕⴐⴈⴑⴒⴄ ⴛⴄⴍ ⴃⴀ ⴑⴈⴒⴗⴅⴀ Ⴖⴋⴐⴇⴈⴑⴀⴍ, ⴐⴍⴋⴄⴊⴈ ⴂⴀⴌⴉⴀⴚⴄⴌ ⴞⴑⴌⴈⴑⴀⴇⴣⴑ ⴌⴀⴇⴄⴑⴀⴅⴈⴑⴀ 
  ⴉⴀⴚⴇⴀⴑⴀ. ⴂⴀⴃⴈⴃⴄⴁ ⴘⴄⴌ ⴋⴄⴓⴔⴡⴍ ⴚⴀⴇⴀⴍ, ⴑⴓⴊⴍ ⴜⴋⴈⴃⴀⴍ ⴚⴞⴍⴅⴄⴊⴑ-ⴋⴗⴍⴔⴄⴊⴍ, ⴂⴀⴌⴋⴜⴋⴄⴃⴄⴊⴍ 
  ⴑⴓⴊⴇⴀ ⴃⴀ ⴞⴍⴐⴚⴇⴀ ⴙⴓⴄⴌⴇⴀⴍ, Ⴖⴋⴄⴐⴇⴍ ⴗⴍⴅⴊⴈⴑⴀⴋⴎⴗⴐⴍⴁⴄⴊⴍ. ⴑⴀⴋⴄⴁⴀⴍ ⴑⴐⴓⴊⴍ, ⴋⴍⴓⴉⴊⴄⴁⴄⴊⴍ, 
  ⴋⴈⴓⴜⴅⴃⴍⴋⴄⴊⴍ, ⴂⴀⴋⴍⴓⴇⴕⴋⴄⴊⴍ, ⴃⴀⴓⴑⴀⴁⴀⴋⴍⴍ Ⴖⴋⴄⴐⴇⴍ ⴙⴓⴄⴌⴍ. ⴐⴍⴋⴄⴊⴋⴀⴌ ⴖⴈⴐⴑ-ⴋⴗⴀⴅ ⴋⴄ ⴓⴖⴈⴐⴑⴈ 
  ⴄⴑⴄ ⴜⴀⴐⴃⴂⴍⴋⴀⴃ ⴜⴋⴈⴃⴀⴑⴀ ⴑⴀⴉⴓⴐⴇⴞⴄⴅⴄⴊⴑⴀ ⴘⴄⴌⴑⴀ, ⴏⴀⴋⴑⴀ ⴀⴋⴀⴑ ⴑⴀⴘⴈⴌⴄⴊⴑⴀ. ⴜⴋⴈⴃⴈⴑⴀ ⴀⴋⴈⴑ 
  ⴃⴀ ⴘⴄⴑⴀⴛⴐⴜⴓⴌⴄⴁⴄⴊⴈⴑⴀ ⴋⴑⴞⴅⴄⴐⴎⴊⴈⴑⴀ ⴘⴄⴌⴈⴑⴀ ⴘⴄⴜⴈⴐⴅⴈⴑⴀⴑⴀ. ⴂⴄⴅⴄⴃⴐⴄⴁⴈ, Ⴓⴔⴀⴊⴍ ⴉⴀⴚⴇ-ⴋⴍⴗⴅⴀⴐⴄⴍ, 
  ⴖⴈⴐⴑ-ⴋⴗⴀⴅ ⴋⴄ ⴂⴊⴀⴞⴀⴉⴈ ⴄⴑⴄ ⴃⴀ ⴗⴍⴅⴊⴀⴃ-ⴓⴖⴈⴐⴑⴈ ⴃⴀ ⴚⴍⴃⴅⴈⴊⴈ ⴋⴍⴌⴀ ⴘⴄⴌⴈ, ⴖⴈⴐⴑⴄⴁⴈⴇ ⴃⴀ 
  ⴑⴈⴜⴋⴈⴃⴈⴇ ⴆⴈⴀⴐⴄⴁⴀⴃ ⴓⴞⴐⴜⴌⴄⴊⴇⴀ ⴋⴀⴇ ⴃⴀ ⴗⴍⴅⴊⴀⴃⴜⴋⴈⴃⴀⴇⴀ ⴘⴄⴌⴇⴀ ⴑⴀⴈⴃⴓⴋⴊⴍⴇⴀ. ⴌⴓ ⴑⴀⴒⴀⴌⴟⴅⴄⴊⴀⴃ 
  ⴃⴀ ⴃⴀⴑⴀⴑⴟⴄⴊⴀⴃ ⴙⴄⴋⴃⴀ, ⴌⴓⴚⴀ ⴃⴀⴑⴀⴐⴇⴅⴄⴊⴀⴃ ⴚⴍⴃⴅⴀⴇⴀ ⴙⴄⴋⴇⴀ, ⴀⴐⴀⴋⴄⴃ ⴂⴀⴌⴑⴀⴜⴋⴄⴃⴄⴊⴀⴃ ⴑⴓⴊⴈⴑⴀ 
  ⴃⴀ ⴞⴍⴐⴚⴇⴀ. ⴜⴈⴌⴃⴀⴃ ⴑⴀⴓⴉⴓⴌⴍⴑⴀ ⴑⴀⴑⴓⴔⴄⴅⴄⴊⴈⴑⴀ ⴘⴄⴌⴈⴑⴀ. ⴀⴖⴑⴀⴞⴍⴚⴄⴊⴀⴃ ⴙⴄⴋⴇⴀ ⴚⴍⴃⴅⴀⴇⴀ, 
  ⴆⴖⴓⴃⴄⴃ ⴙⴄⴋⴇⴀ, ⴃⴀ ⴂⴀⴐⴄⴋⴈⴑⴀⴕⴚⴄⴅⴄⴊⴀⴃ ⴗⴍⴅⴄⴊⴇⴀ ⴜⴈⴌⴀ-ⴀⴖⴋⴃⴂⴍⴋⴇⴀ ⴓⴞⴈⴊⴀⴅⴇⴀ ⴋⴒⴄⴐⴇⴀ ⴙⴄⴋⴇⴀ, 
  ⴋⴍⴋⴞⴄⴃⴄⴌ ⴋⴄ Ⴓⴔⴀⴊⴍ ⴋⴀⴖⴊⴈⴇ ⴜⴋⴈⴃⴈⴇ ⴘⴄⴌⴈⴇ, ⴃⴀ ⴀⴉⴓⴐⴇⴞⴄⴌ ⴃⴀ ⴜⴋⴈⴃⴀⴠⴗⴅⴄⴌ ⴗⴍⴅⴄⴊⴌⴈ ⴀⴑⴍⴌⴈ 
  ⴑⴓⴊⴇⴀ ⴃⴀ ⴞⴍⴐⴚⴇⴀ ⴙⴄⴋⴇⴀⴌⴈ, ⴛⴀⴊⴈⴇⴀ ⴘⴄⴌⴈⴇⴀ ⴜⴋⴈⴃⴈⴇⴀ. ⴅⴈⴚⴈ Ⴓⴔⴀⴊⴍ, ⴅⴈⴚⴈ ⴃⴀ ⴀⴐⴀ ⴓⴀⴐⴅⴠⴗⴍⴔ 
  ⴅⴈⴇⴀⴐⴋⴄⴃ ⴔⴐⴈⴀⴃ ⴘⴄⴂⴚⴍⴃⴄ ⴃⴀ ⴂⴀⴌⴂⴀⴐⴈⴑⴞⴄ ⴃⴀ ⴀⴐⴀ ⴖⴈⴐⴑ-ⴅⴀⴐ ⴗⴍⴅⴊⴀⴃⴅⴄ ⴆⴄ ⴀⴖⴞⴈⴊⴅⴀⴃ ⴆⴄⴚⴀⴃ 
  ⴋⴈⴋⴀⴐⴇ. ⴀⴌⴓ ⴇⴓ ⴋⴈⴞⴄⴃⴅⴀⴃ ⴜⴋⴈⴃⴀⴑⴀ ⴃⴈⴃⴄⴁⴓⴊⴑⴀ ⴑⴀⴉⴓⴐⴇⴞⴄⴅⴄⴊⴑⴀ ⴘⴄⴌⴑⴀ. ⴋⴈⴞⴑⴄⴌ ⴋⴄ, ⴛⴄⴍ 
  Ⴖⴋⴐⴇⴈⴑⴀⴍ, ⴋⴈⴞⴑⴄⴌ ⴃⴀ ⴌⴓ ⴋⴐⴈⴑⴞⴀⴅ. ⴓⴑⴀⴑⴗⴈⴃⴊⴍⴃ ⴘⴄⴋⴈⴜⴗⴀⴊⴄ, ⴃⴀ ⴌⴓ ⴂⴀⴋⴍⴄⴛⴈⴄⴁ ⴑⴀⴕⴋⴄⴇⴀ 
  ⴙⴄⴋⴇⴀ ⴐⴀⴋⴄⴇⴓ ⴁⴍⴐⴍⴒ ⴀⴐⴈⴀⴌ, ⴃⴀ ⴌⴓ ⴀⴖⴐⴀⴚⴞⴀⴅ ⴚⴍⴃⴅⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴋⴐⴀⴅⴀⴊ ⴃⴀ ⴓⴐⴈⴚⴞⴅ 
  ⴀⴐⴈⴀⴌ. ⴃⴀ ⴌⴓ ⴂⴀⴌⴈⴉⴈⴇⴞⴀⴅ ⴂⴓⴊⴈⴑ-ⴑⴈⴒⴗⴅⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴀⴐⴀⴜⴋⴈⴃⴀ ⴀⴐⴈⴀⴌ. ⴃⴀ ⴌⴓ ⴈⴞⴈⴊⴀⴅ 
  ⴂⴀⴌⴆⴐⴀⴞⴅⴀⴇⴀ ⴙⴄⴋⴇⴀ, ⴐⴀⴋⴄⴇⴓ ⴘⴄⴑⴅⴀⴐⴓⴊ ⴀⴐⴈⴀⴌ. ⴋⴄ ⴀⴋⴀⴇ ⴅⴈⴒⴗⴅⴈ ⴃⴀ ⴀⴖⴅⴈⴀⴐⴄⴁ ⴃⴀ ⴃⴀⴅⴑⴜⴄⴐ, 
  ⴘⴄⴌ ⴘⴄⴋⴈⴌⴃⴄⴅ, ⴋⴍⴋⴈⴒⴄⴅⴄⴌ ⴃⴀ ⴀⴖⴞⴍⴚⴄⴌ. ⴋⴈⴞⴑⴄⴌ ⴋⴄ Ⴓⴔⴀⴊⴍ, ⴋⴈⴞⴑⴄⴌ ⴋⴄ, ⴐⴀⴋⴄⴇⴓ ⴗⴍⴅⴊⴀⴃⴅⴄ 
  ⴘⴄⴂⴈⴅⴐⴃⴄⴁⴈ. ⴃⴀⴖⴀⴚⴀⴇⴓ ⴋⴐⴀⴅⴀⴊ-ⴀⴐⴈⴀⴌ ⴘⴄⴚⴍⴃⴄⴁⴀⴌⴈ ⴙⴄⴋⴌⴈ ⴘⴄⴌⴃⴀⴋⴈ ⴋⴄⴓⴔⴡⴍ, ⴀⴐⴀⴋⴄⴃ ⴓⴔⴐⴍⴑ 
  ⴃⴀ ⴓⴋⴀⴖⴊⴄⴑ ⴜⴗⴀⴊⴍⴁⴀⴌⴈ ⴘⴄⴌⴌⴈ ⴙⴄⴋⴃⴀ ⴋⴍⴋⴀⴐⴇ ⴑⴀⴞⴈⴄⴐⴍ, ⴐⴀⴋⴄⴇⴓ ⴘⴄⴌ ⴋⴀⴐⴀⴃⴈⴑ ⴋⴜⴗⴀⴊⴍⴁ, 
  ⴃⴀ ⴋⴄ ⴂⴀⴌⴂⴀⴐⴈⴑⴞⴄⴁ. ⴘⴄⴌ ⴑⴈⴌⴀⴌⴓⴊⴀⴃ ⴋⴍⴋⴈⴜⴍⴃⴄⴁ ⴃⴀ ⴋⴄ ⴓⴐⴙ ⴂⴄⴕⴋⴌⴄⴁⴈ. ⴘⴄⴌ ⴑⴈⴜⴋⴈⴃⴈⴇ 
  ⴚⴞⴍⴅⴐⴄⴁⴀⴑⴀ ⴋⴈⴁⴐⴛⴀⴌⴄⴁ ⴃⴀ ⴋⴄ ⴋⴚⴌⴄⴁⴀⴇⴀ ⴘⴄⴌⴇⴀ ⴂⴀⴐⴃⴀⴅⴀⴊ. ⴘⴄⴌ ⴋⴞⴀⴃⴈ ⴃⴀ ⴋⴄ ⴂⴄⴅⴊⴒⴈ. 
  ⴄⴑⴐⴄⴇ ⴗⴍⴅⴊⴈⴇⴓⴐⴇ ⴜⴈⴌⴀⴀⴖⴋⴃⴂⴍⴋ ⴘⴄⴌⴃⴀ ⴀⴐⴑ ⴚⴞⴍⴅⴐⴄⴁⴀ ⴙⴄⴋⴈ. ⴥ, Ⴓⴔⴀⴊⴍ ⴉⴀⴚⴇ-ⴋⴍⴗⴅⴀⴐⴄⴍ 
  ⴐⴍⴋⴄⴊⴋⴀⴌ ⴑⴈⴑⴞⴊⴈ ⴘⴄⴌⴈ ⴎⴀⴒⴈⴍⴑⴀⴌⴈ ⴋⴈⴄⴚ ⴑⴀⴞⴑⴐⴀⴃ ⴋⴍⴌⴀⴇⴀ ⴘⴄⴌⴇⴀⴇⴣⴑ. ⴋⴈⴞⴑⴄⴌ ⴋⴄ ⴓⴑⴟⴓⴊⴍⴄⴁⴀⴇⴀ 
  ⴙⴄⴋⴇⴀⴂⴀⴌ, ⴐⴍⴋⴄⴊⴋⴀⴌ ⴂⴀⴌⴑⴜⴋⴈⴃⴄ ⴜⴈⴃⴍⴅⴀⴌⴈ ⴈⴂⴈ ⴂⴀⴌⴑⴜⴋⴈⴃⴄ ⴋⴜⴈⴉⴅⴊⴄⴅⴀⴌⴄⴁⴀⴚⴀ ⴅⴌⴄⴁⴀⴇⴀ 
  ⴙⴄⴋⴇⴀ. ⴃⴀ ⴓⴐⴈⴚⴞⴅⴇⴀ ⴋⴀⴇ ⴚⴍⴃⴅⴀⴇⴀ ⴙⴄⴋⴇⴀ ⴑⴈⴋⴐⴀⴅⴊⴄ ⴓⴂⴓⴊⴄⴁⴄⴊⴑⴗⴀⴅ. ⴐⴍⴋⴄⴊⴋⴀⴌ ⴘⴄⴈⴜⴗⴀⴊⴄ 
  ⴕⴀⴌⴀⴌⴄⴊⴈ ⴈⴂⴈ, ⴘⴄⴋⴈⴜⴗⴀⴊⴄ ⴋⴄⴚⴀ ⴛⴄⴍ Ⴖⴋⴐⴇⴈⴑⴀⴍ. ⴐⴀⴋⴄⴇⴓ ⴀⴐⴀ ⴇⴓ ⴀⴑⴓⴊⴈ ⴙⴄⴋⴈ, ⴀⴐⴀⴋⴄⴃ 
  ⴑⴓⴊⴈ ⴙⴄⴋⴈ ⴑⴀⴜⴗⴀⴊⴍⴁⴄⴊⴈ ⴈⴂⴅⴄⴋⴄⴁⴈⴑ ⴄⴘⴋⴀⴉⴇⴀⴂⴀⴌ ⴁⴍⴐⴍⴒⴇⴀ. ⴂⴀⴌⴑⴜⴋⴈⴃⴄ ⴂⴓⴊⴈ ⴙⴄⴋⴈ ⴂⴓⴊⴈⴑ-ⴑⴈⴒⴗⴅⴀⴇⴀⴂⴀⴌ 
  ⴘⴄⴂⴈⴌⴄⴁⴓⴊⴇⴀ ⴃⴀ ⴂⴅⴀⴋⴈ ⴙⴄⴋⴈ ⴑⴀⴕⴋⴄⴇⴀⴂⴀⴌ ⴁⴍⴐⴍⴒⴇⴀ. ⴗⴍⴅⴊⴀⴃⴅⴄ ⴂⴀⴌⴋⴜⴋⴈⴃⴄ ⴋⴄ Ⴓⴔⴀⴊⴍ, ⴐⴀⴋⴄⴇⴓ 
  ⴑⴐⴓⴊⴈⴀⴃ ⴘⴄⴂⴈⴌⴄⴁⴓⴊ ⴅⴈⴕⴋⴄⴌ. Ⴓⴔⴀⴊⴍ, ⴐⴍⴋⴄⴊⴋⴀⴌ ⴁⴀⴁⴈⴊⴍⴅⴌⴈⴑⴀ ⴋⴛⴀⴔⴐⴈ ⴈⴂⴈ ⴑⴀⴞⴋⴈⴊⴈ ⴃⴀⴘⴐⴈⴒⴄ. 
  ⴃⴀⴘⴐⴈⴒⴄ ⴋⴞⴓⴐⴅⴀⴊⴄⴁⴀⴚⴀ ⴄⴑⴄ ⴂⴓⴊⴈⴑⴀ ⴙⴄⴋⴈⴑⴀ. ⴃⴀ ⴋⴃⴓⴖⴀⴐⴄⴁⴀ ⴓⴁⴀⴃⴐⴓⴉⴇⴀ ⴀⴋⴀⴇ ⴞⴍⴐⴚⴇⴀ ⴙⴄⴋⴇⴀ. 
  ⴓⴜⴗⴈ ⴐⴀⴋⴄⴇⴓ ⴉⴀⴚⴈ ⴋⴃⴀⴁⴀⴊⴈ ⴃⴀ ⴓⴛⴊⴓⴐ-ⴅⴀⴐ, ⴉⴀⴚⴈ ⴂⴊⴀⴞⴀⴉⴈ ⴃⴀ ⴓⴃⴄⴁ ⴅⴀⴐ ⴋⴄ. ⴠⴄ, Ⴓⴔⴀⴊⴍ, 
  ⴌⴓⴋⴚⴀ ⴜⴀⴐⴅⴑⴜⴗⴋⴃⴄⴁⴈ ⴁⴍⴐⴍⴒⴀⴃ, ⴃⴀ ⴓⴐⴅⴄⴓⴊⴀⴃ. ⴓⴜⴗⴈ Ⴓⴔⴀⴊⴍ, ⴐⴀⴋⴄⴇⴓ ⴉⴀⴚⴈ ⴀⴋⴀⴍⴄⴁⴀⴑⴀ ⴋⴈⴄⴋⴑⴂⴀⴅⴑⴀ, 
  ⴃⴀ ⴇⴈⴞⴀ ⴇⴅⴈⴇ ⴂⴀⴌⴜⴋⴄⴃⴀⴃ ⴅⴄⴐ ⴘⴄⴋⴛⴊⴄⴁⴄⴊ ⴀⴐⴑ. ⴀⴋⴈⴑⴇⴣⴑ ⴅⴈⴇⴀⴐⴚⴀ ⴓⴜⴗⴈ ⴃⴀ ⴅⴈⴇⴀⴐⴚⴀ ⴂⴌⴄⴁⴀⴅⴑ, 
  ⴂⴀⴌⴋⴜⴋⴈⴃⴄ ⴃⴀ ⴋⴀⴚⴞⴍⴅⴌⴄ ⴋⴄ, ⴐⴀⴇⴀ ⴀⴐⴀ ⴈⴕⴀⴃⴍⴑ ⴋⴒⴄⴐⴋⴀⴌ ⴙⴄⴋⴋⴀⴌ ⴙⴄⴋ ⴆⴄⴃⴀ. ⴌⴓ, ⴑⴛⴊⴄⴅⴄⴌ, 
  Ⴓⴔⴀⴊⴍ, ⴚⴍⴃⴅⴀⴌⴈ ⴙⴄⴋⴌⴈ ⴜⴗⴀⴊⴍⴁⴀⴑⴀ ⴘⴄⴌⴑⴀ, ⴀⴐⴀⴋⴄⴃ ⴜⴗⴀⴊⴍⴁⴈⴇ ⴘⴄⴋⴈⴜⴗⴀⴊⴄ ⴋⴄ, ⴃⴀ ⴎⴈⴐⴅⴄⴊ 
  ⴑⴈⴉⴅⴃⴈⴊⴈⴑⴀ ⴋⴍⴋⴋⴀⴃⴊⴄ ⴌⴀⴉⴀⴃⴓⴊⴈ ⴃⴀ ⴜⴗⴀⴐⴍ ⴚⴐⴄⴋⴊⴇⴀ. ⴐⴀⴋⴄⴇⴓ ⴘⴄⴂⴈⴌⴄⴁⴓⴊ ⴀⴐⴈⴀⴌ ⴇⴅⴀⴊⴌⴈ 
  ⴙⴄⴋⴌⴈ ⴃⴀ ⴓⴌⴀⴗⴍⴔⴍ ⴀⴐⴑ ⴑⴓⴊⴈ ⴙⴄⴋⴈ. ⴌⴓ, ⴋⴍⴋⴑⴜⴗⴅⴄⴃ, ⴋⴄⴓⴔⴡⴍ ⴓⴌⴀⴌⴄⴊⴀⴃ. Ⴓⴔⴀⴊⴍ, Ⴓⴔⴀⴊⴍ 
  ⴘⴄⴋⴈⴌⴃⴄⴅ, Ⴓⴔⴀⴊⴍ ⴘⴄⴋⴈⴜⴗⴀⴊⴄ, Ⴖⴋⴄⴐⴇⴍ ⴋⴈⴊⴞⴈⴌⴄ ⴚⴍⴃⴅⴈⴊⴑⴀ ⴀⴋⴀⴑ, Ⴓⴔⴀⴊⴍ ⴋⴈⴞⴑⴄⴌ ⴃⴀ ⴂⴀⴌⴋⴀⴐⴈⴌⴄ 
  ⴋⴄ. ⴃⴀ ⴗⴍⴅⴄⴊⴌⴈ ⴋⴍⴗⴅⴀⴐⴄⴌⴈ ⴙⴄⴋⴌⴈ ⴃⴀ ⴋⴒⴄⴐⴌⴈ ⴙⴄⴋⴌⴈ. ⴐⴀⴋⴄⴇⴓ ⴙⴓⴄⴌ ⴅⴈⴇⴀⴐⴚⴀ ⴉⴀⴚⴇⴀ ⴘⴄⴂⴚⴍⴃⴄⴇ, 
  ⴞⴍⴊⴍ ⴘⴄⴌ ⴅⴈⴇⴀⴐⴚⴀ Ⴖⴋⴄⴐⴇⴞⴀⴐ ⴘⴄⴂⴅⴈⴌⴃⴄⴅ ⴃⴀ ⴂⴀⴌⴂⴅⴜⴋⴈⴃⴄⴌ ⴙⴓⴄⴌ ⴗⴍⴅⴊⴈⴑⴀⴂⴀⴌ ⴛⴅⴈⴐⴈⴑ ⴞⴑⴄⴌⴄⴁⴈⴑⴀ. 
  Ⴓⴔⴀⴊⴍ ⴘⴄⴌ ⴓⴜⴗⴈ ⴅⴈⴇⴀⴐⴚⴀ ⴂⴓⴊⴇⴋⴄⴚⴌⴈⴄⴐⴋⴀⴌ, ⴐⴀⴋⴄⴇⴓ ⴀⴐⴀ ⴅⴈⴇⴀⴐⴚⴀ ⴘⴄⴓⴐⴀⴚⴞⴄⴁⴈⴇ ⴋⴍⴓⴞⴃⴄⴁⴈ 
  ⴜⴋⴈⴃⴀⴇⴀ ⴃⴀ ⴓⴞⴐⴜⴌⴄⴊⴇⴀ ⴘⴄⴌⴇⴀ ⴑⴀⴈⴃⴓⴋⴊⴍⴇⴀ, ⴃⴀⴖⴀⴚⴀⴇⴓ ⴓⴖⴈⴐⴑ ⴅⴀⴐ ⴋⴍⴖⴄⴁⴀⴃ ⴋⴀⴇⴃⴀ, ⴀⴐⴀⴋⴄⴃ 
  ⴑⴀⴐⴜⴋⴓⴌⴍⴄⴁⴈⴇⴀ ⴋⴞⴓⴐⴅⴀⴊⴈⴇⴀ ⴘⴈⴘⴈⴇ ⴃⴀ ⴛⴐⴜⴍⴊⴈⴇ ⴅⴈⴉⴀⴃⴐⴄⴁ, ⴐⴀⴋⴄⴇⴓ ⴓⴉⴄⴇⴓ ⴑⴐⴓⴊⴈⴀⴃ ⴂⴀⴌⴅⴄⴘⴍⴐⴍ 
  ⴋⴀⴇⴂⴀⴌ ⴑⴐⴓⴊⴈⴀⴃⴚⴀ ⴜⴀⴐⴅⴑⴜⴗⴋⴃⴄ ⴋⴃⴀⴁⴀⴊⴈ ⴄⴑⴄ ⴃⴀ ⴂⴊⴀⴞⴀⴉⴈ, ⴃⴀ ⴇⴓ ⴋⴎⴍⴍⴑ ⴋⴒⴄⴐⴋⴀⴌ ⴙⴄⴋⴋⴀⴌ 
  ⴘⴈⴘⴅⴄⴊⴈ ⴘⴍⴐⴑ Ⴓⴔⴊⴈⴑⴀ ⴙⴄⴋⴈⴑⴀⴂⴀⴌ, ⴑⴐⴓⴊⴈⴀⴃ ⴘⴇⴀⴋⴌⴇⴕⴀⴑ ⴃⴀ ⴜⴀⴐⴋⴜⴗⴋⴈⴃⴍⴑ ⴋⴄ. ⴋⴈⴞⴑⴄⴌ ⴋⴄ 
  Ⴓⴔⴀⴊⴍ ⴋⴜⴀⴐⴈⴑⴀ ⴋⴈⴑⴂⴀⴌ ⴂⴅⴄⴊⴈⴑⴀ, ⴂⴀⴐⴄ-ⴋⴈⴀⴕⴚⴈⴄⴌ ⴈⴑⴀⴐⴌⴈ ⴋⴈⴑⴌⴈ, ⴃⴀ ⴂⴀⴌⴑⴃⴄⴅⴌⴄⴌ ⴙⴄⴋⴂⴀⴌ 
  ⴁⴍⴐⴍⴒⴌⴈ ⴂⴓⴊⴈⴑⴑⴈⴒⴗⴅⴀⴌⴈ, ⴋⴑⴜⴐⴀⴔⴊ-ⴂⴀⴌⴋⴐⴗⴅⴌⴄⴊⴌⴈ ⴃⴀ ⴃⴀⴋⴀⴁⴌⴄⴊⴄⴁⴄⴊⴌⴈ ⴊⴍⴚⴅⴀⴇⴀ ⴙⴄⴋⴇⴀⴌⴈ. 
  ⴃⴀⴋⴈⴔⴀⴐⴄ Ⴓⴔⴀⴊⴍ, ⴗⴍⴅⴊⴈⴑⴀⴂⴀⴌ ⴁⴍⴐⴍⴒⴈⴑⴀ. ⴃⴀⴋⴈⴚⴄⴅ ⴋⴄ Ⴓⴔⴀⴊⴍ, ⴗⴍⴅⴊⴈⴑⴀⴂⴀⴌ ⴚⴇⴍⴋⴈⴑⴀ. ⴋⴈⴞⴑⴄⴌ 
  ⴋⴄ Ⴓⴔⴀⴊⴍ, ⴗⴍⴅⴊⴈⴑⴀⴂⴀⴌ ⴜⴅⴀⴊⴄⴁⴈⴑⴀ, ⴃⴀ ⴖⴈⴐⴑ-ⴋⴗⴅⴄⴌ Ⴓⴔⴀⴊⴍ, ⴋⴀⴐⴇⴊ-ⴋⴀⴃⴈⴃⴄⴁⴊⴍⴁⴈⴑⴀ ⴑⴈⴒⴗⴅⴈⴇⴀ 
  ⴜⴀⴐⴃⴂⴍⴋⴀⴃ ⴜⴈⴌⴀⴘⴄ ⴘⴄⴌⴑⴀ, ⴃⴖⴄⴑⴀ ⴋⴀⴑ ⴑⴈⴒⴗⴅⴈⴑⴂⴄⴁⴈⴑⴀ ⴙⴄⴋⴈⴑⴀⴑⴀ. ⴍⴃⴄⴑ ⴈⴂⴈ ⴋⴈⴀⴂⴄⴁⴃⴄ 
  ⴇⴈⴇⴍⴄⴓⴊⴑⴀ ⴑⴀⴕⴋⴄⴇⴀ ⴋⴀⴇⴇⴀⴄⴁⴐ. ⴋⴍⴈⴞⴑⴄⴌⴄⴌ Ⴓⴔⴀⴊⴍ, ⴗⴍⴅⴄⴊⴌⴈ ⴋⴀⴋⴀⴌⴈ ⴃⴀ ⴛⴋⴀⴌⴈ ⴙⴓⴄⴌⴌⴈ, 
  ⴑⴓⴊⴈⴄⴐⴌⴈ ⴃⴀ ⴞⴍⴐⴚⴈⴄⴊⴌⴈ, ⴐⴍⴋⴄⴊⴌⴈ ⴝⴈⴐⴑⴀ ⴘⴈⴌⴀ ⴃⴀ ⴈⴜⴐⴍⴄⴁⴀⴑⴀ ⴃⴀ ⴒⴀⴌⴟⴅⴀⴑⴀ ⴘⴈⴌⴀ ⴀⴐⴈⴀⴌ. 
  ⴂⴄⴅⴄⴃⴐⴄⴁⴈ Ⴓⴔⴀⴊⴍ, ⴂⴀⴌⴓⴑⴅⴄⴌⴄ ⴎⴈⴐⴅⴄⴊ-ⴂⴀⴐⴃⴀⴚⴅⴀⴊⴄⴁⴓⴊⴇⴀ ⴋⴀⴋⴀⴇⴀ ⴃⴀ ⴛⴋⴀⴇⴀ ⴙⴓⴄⴌⴇⴀ ⴑⴓⴊⴈⴄⴐⴇⴀ 
  ⴃⴀ ⴞⴍⴐⴚⴈⴄⴊⴇⴀ, ⴐⴍⴋⴄⴊⴌⴈ ⴒⴗⴅⴄⴍⴁⴀⴑⴀ ⴘⴈⴌⴀ ⴀⴐⴈⴀⴌ. Ⴓⴔⴀⴊⴍ ⴂⴀⴋⴍⴈⴞⴑⴌⴄⴌ ⴃⴀ ⴐⴍⴋⴄⴊⴌⴈ ⴑⴓⴊⴇⴀⴂⴀⴌ 
  ⴀⴐⴀ-ⴜⴋⴈⴃⴀⴇⴀ ⴈⴒⴀⴌⴟⴄⴁⴈⴀⴌ ⴂⴀⴌⴀⴇⴀⴅⴈⴑⴓⴔⴊⴄⴌ, ⴐⴍⴋⴄⴊⴇⴀⴂⴀⴌ ⴎⴈⴐⴅⴄⴊⴈ ⴋⴄ ⴅⴀⴐ. ⴓⴚⴞⴍⴌⴈ Ⴓⴔⴀⴊⴍ 
  ⴃⴀⴈⴚⴅⴄⴌ, ⴘⴄⴚⴍⴃⴄⴁⴓⴊⴇⴀ Ⴓⴔⴀⴊⴍ ⴑⴈⴌⴀⴌⴓⴊⴈ ⴋⴍⴠⴋⴀⴃⴊⴄ, ⴑⴌⴄⴓⴊⴌⴈ Ⴓⴔⴀⴊⴍ ⴂⴀⴌⴠⴉⴓⴐⴌⴄⴌ, ⴃⴀ ⴙⴓⴄⴌ 
  ⴗⴍⴅⴄⴊⴌⴈ Ⴓⴔⴀⴊⴍ, ⴘⴄⴂⴅⴈⴜⴗⴀⴊⴄⴌ ⴃⴀ ⴘⴄⴂⴅⴈⴌⴃⴄⴅ. ⴃⴀ ⴋⴀⴐⴟⴅⴄⴌⴈⴇ ⴘⴄⴌⴑⴀ ⴋⴃⴂⴍⴋⴀⴐⴄⴇⴀ ⴇⴀⴌⴀ 
  ⴖⴈⴐⴑ-ⴋⴗⴅⴄⴌ. ⴋⴄⴍⴞⴄⴁⴈⴇⴀ ⴗⴍⴅⴊⴀⴃ-ⴓⴞⴐⴜⴌⴄⴊⴈⴑⴀ ⴃⴀ ⴓⴋⴄⴒⴄⴑⴀⴃ ⴉⴓⴐⴇⴞⴄⴓⴊⴈⴑⴀ ⴃⴄⴃⴓⴔⴊⴈⴑⴀ ⴙⴓⴄⴌⴈⴑⴀ 
  Ⴖⴋⴐⴇⴈⴑⴋⴘⴍⴁⴄⴊⴈⴑⴀ ⴃⴀ ⴋⴀⴐⴀⴃⴈⴑ ⴕⴀⴊⴜⴓⴊⴈⴑⴀ ⴋⴀⴐⴈⴀⴋⴈⴑⴀⴇⴀ. ⴛⴊⴈⴄⴐⴄⴁⴈⴇⴀ ⴚⴞⴍⴅⴄⴊⴑ-ⴋⴗⴍⴔⴄⴊⴈⴑⴀ 
  ⴎⴀⴒⴈⴍⴑⴌⴈⴑⴀ ⴟⴅⴀⴐⴈⴑⴀⴇⴀ. ⴅⴄⴃⴐⴄⴁⴈⴇⴀ ⴜⴋⴈⴃⴀⴇⴀ ⴀⴌⴂⴄⴊⴍⴑⴇⴀ ⴃⴀ ⴋⴇⴀⴅⴀⴐⴀⴌⴂⴄⴊⴍⴑⴇⴀ. ⴃⴀ ⴃⴈⴃⴄⴁⴓⴊⴇⴀ 
  ⴕⴄⴐⴓⴁⴈⴋⴇⴀ ⴃⴀ ⴑⴄⴐⴀⴁⴈⴋⴇⴀⴑⴀ. ⴋⴄⴍⴞⴄⴁⴈⴇⴀ ⴜⴋⴈⴃⴈⴑⴀ ⴃⴀ ⴃⴈⴃⴄⴁⴓⴊⴈⴑⴀ ⴜⴈⴌⴀⴑⴜⴀⴐⴋⴄⴒⴗⴅⴄⴊⴈⴑⴀ, 
  ⴃⴀ ⴜⴈⴌⴀ-ⴋⴍⴐⴁⴄⴃⴈⴑⴀ ⴘⴄⴌⴈⴑⴀ ⴈⴍⴌⴄⴑⴈⴇⴀ ⴃⴀ ⴈⴍⴀⴌⴄ ⴕⴀⴊⴜⴓⴊ-ⴋⴀⴞⴀⴐⴄⴁⴄⴊⴈⴑⴈⴇⴀ. ⴋⴄⴍⴞⴄⴁⴈⴇⴀ 
  ⴜⴋⴈⴃⴀⴇⴀ ⴃⴀ ⴗⴍⴅⴊⴀⴃ-ⴕⴄⴁⴓⴊⴇⴀ ⴇⴀⴅⴇⴀ ⴋⴍⴚⴈⴕⴓⴊⴇⴀ ⴎⴄⴒⴐⴄⴑⴈⴇⴀ ⴃⴀ ⴎⴀⴅⴊⴄⴑⴈⴇⴀ, ⴃⴀ ⴑⴞⴅⴀⴇⴀ 
  ⴜⴋⴈⴃⴀⴇⴀ ⴋⴍⴚⴈⴕⴓⴊⴇⴀⴇⴀ, ⴋⴄⴍⴞⴄⴁⴈⴇⴀ ⴜⴋⴈⴃⴈⴑⴀ ⴑⴒⴄⴔⴀⴌⴄ ⴎⴈⴐⴅⴄⴊ-ⴃⴈⴀⴉⴍⴌⴈⴑⴀ ⴃⴀ ⴎⴈⴐⴅⴄⴊ-ⴋⴍⴜⴀⴋⴈⴑⴀⴇⴀ. 
  ⴃⴀ ⴑⴞⴅⴀⴇⴀ ⴋⴀⴇ ⴜⴋⴈⴃⴀⴇⴀ ⴋⴍⴚⴈⴕⴓⴊⴇⴀ ⴘⴄⴌⴇⴀⴇⴀ. ⴃⴀ ⴜⴋⴈⴃⴀⴇⴀ ⴋⴇⴀⴅⴀⴐ-ⴋⴍⴜⴀⴋⴄⴇⴀ ⴂⴈⴍⴐⴂⴈ, 
  ⴇⴄⴍⴃⴍⴐⴄ, ⴃⴈⴋⴈⴒⴐⴈ, ⴋⴄⴐⴉⴅⴈⴐⴈ, ⴎⴐⴍⴉⴍⴎⴈ, ⴎⴀⴌⴒⴄⴊⴄⴈⴋⴍⴌ, ⴉⴅⴈⴐⴈⴉⴄ ⴃⴀ ⴀⴐⴒⴄⴋⴈⴑⴀⴇⴀ. ⴋⴄⴍⴞⴄⴁⴈⴇⴀ 
  ⴄⴐⴇⴍⴁⴈⴇ ⴗⴍⴅⴄⴊⴇⴀ ⴜⴋⴈⴃⴀⴇⴀ ⴘⴄⴌⴇⴀ. ⴋⴍⴚⴈⴕⴓⴊⴇⴀ. ⴜⴈⴌⴀⴑⴜⴀⴐ-ⴋⴄⴒⴗⴅⴄⴊⴇⴀ. ⴋⴖⴅⴃⴄⴊⴋⴇⴀⴅⴀⴐⴇⴀ. 
  ⴋⴀⴞⴀⴐⴄⴁⴄⴊⴇⴀ. ⴋⴍⴜⴀⴋⴄⴇⴀ. ⴋⴀⴋⴀⴇⴀ. ⴋⴍⴖⴅⴀⴜⴄⴇⴀ, ⴃⴀ ⴐⴍⴋⴄⴊⴌⴈ ⴑⴀⴓⴉⴓⴌⴈⴇⴂⴀⴌ ⴑⴀⴇⴌⴍ-ⴂⴄⴗⴅⴌⴄⴑ 
  ⴘⴄⴌ, ⴐⴀⴋⴄⴇⴓ ⴘⴄⴌⴈ ⴀⴐⴑ ⴑⴓⴔⴄⴅⴀ, ⴛⴀⴊⴈ ⴃⴀ ⴃⴈⴃⴄⴁⴀ, ⴎⴀⴒⴈⴅⴈ ⴃⴀ ⴇⴀⴗⴅⴀⴌⴈⴑⴚⴄⴋⴀ ⴋⴀⴋⴈⴑⴀ ⴃⴀ 
  ⴛⴈⴑⴀ ⴃⴀ ⴜⴋⴈⴃⴈⴑⴀ ⴑⴓⴊⴈⴑⴀ, ⴀⴜ ⴃⴀ ⴋⴀⴐⴀⴃⴈⴑ ⴃⴀ ⴓⴉⴓⴌⴈⴇⴈ ⴓⴉⴓⴌⴈⴑⴀⴋⴃⴄ, ⴀⴋⴈⴌ.</p>
<div class="rdc">ⴑⴞⴅⴀ ⴊⴍⴚⴅⴀ ⴈⴍⴀⴌⴄ ⴍⴕⴐⴍⴎⴈⴐⴈⴑⴀ</div>
<p><big class="rd">Ⴋ</big>ⴐⴜⴀⴋⴑ Ⴓⴔⴀⴊⴍ, ⴃⴀ ⴀⴖⴅⴈⴀⴐⴄⴁ ⴐⴀⴋⴄⴇⴓ ⴘⴄⴌ ⴞⴀⴐ ⴝⴄⴘⴋⴀⴐⴈⴒⴀⴃ Ⴕⴐⴈⴑⴒⴄ ⴛⴄ Ⴖⴋⴐⴇⴈⴑⴀ ⴚⴞⴍⴅⴄⴊⴈⴑⴀ. 
  ⴋⴍⴑⴐⴓⴊⴈ ⴑⴍⴔⴊⴀⴃ ⴚⴍⴃⴅⴈⴊⴇⴀ ⴚⴞⴍⴅⴐⴄⴁⴀⴃ, ⴐⴍⴋⴄⴊⴇⴀⴂⴀⴌ ⴎⴈⴐⴅⴄⴊⴈ ⴋⴄ ⴅⴀⴐ.</p>
<p><big class="rd">Ⴉ</big>ⴅⴀⴊⴀⴃ ⴋⴐⴜⴀⴋⴑ, ⴐⴀⴋⴄⴇⴓ ⴄⴑⴄ ⴀⴐⴑ ⴇⴅⴈⴇ ⴓⴞⴐⴜⴌⴄⴊⴈ ⴞⴍⴐⴚⴈ ⴘⴄⴌⴈ, ⴃⴀ ⴄⴑⴄ ⴀⴐⴑ ⴇⴅⴈⴇ ⴎⴀⴒⴈⴍⴑⴀⴌⴈ 
  ⴑⴈⴑⴞⴊⴈ ⴘⴄⴌⴈ. ⴘⴄⴌ ⴓⴉⴅⴄ ⴂⴄⴅⴄⴃⴐⴄⴁⴈ, ⴘⴄⴋⴈⴜⴗⴀⴊⴄ ⴋⴄ, ⴃⴀ ⴘⴄⴋⴈⴌⴃⴄⴅ ⴘⴄⴚⴍⴃⴄⴁⴀⴌⴈ ⴙⴄⴋⴌⴈ, 
  ⴌⴄⴁⴑⴈⴇⴌⴈ, ⴃⴀ ⴓⴌⴄⴁⴊⴈⴄⴇⴌⴈ, ⴑⴈⴒⴗⴅⴈⴇ, ⴃⴀ ⴑⴀⴕⴋⴈⴇ, ⴚⴌⴍⴁⴈⴇ ⴃⴀ ⴓⴋⴄⴚⴐⴄⴁⴈⴇ, ⴃⴀ ⴖⴈⴐⴑ-ⴋⴗⴀⴅ 
  ⴋⴄ ⴃⴀⴓⴑⴟⴄⴊⴀⴃ ⴆⴈⴀⴐⴄⴁⴀⴃ ⴓⴞⴐⴜⴌⴄⴊⴇⴀ ⴑⴀⴈⴃⴓⴋⴊⴍⴇⴀ ⴘⴄⴌⴇⴀ, ⴋⴍⴑⴀⴒⴄⴅⴄⴁⴄⴊⴀⴃ ⴚⴍⴃⴅⴀⴇⴀ, ⴃⴀ 
  ⴚⴞⴍⴅⴐⴄⴁⴀⴃ ⴑⴀⴓⴉⴓⴌⴍⴃ, ⴀⴋⴈⴌ. </p>
<i class="gr">ⴞⴍⴊⴍ ⴋⴈⴐⴀⴞⴅⴈⴃⴄ ⴆⴈⴀⴐⴄⴁⴀⴃ, ⴑⴇⴕⴅⴈ ⴇⴀⴅⴑⴀ ⴘⴍⴐⴈⴑ ⴇⴣⴑⴑⴀ.</i>
<div class="rdc">ⴑⴞⴅⴀⴌⴈ ⴄⴑⴄ ⴋⴄⴒⴀⴔⴐⴀⴑⴈⴑⴀⴌⴈ</div>
<p>ⴄⴑⴄⴐⴀ ⴋⴈⴅⴄⴀⴞⴊⴄⴁⴈ, ⴑⴀⴖⴋⴐⴇⴍⴑⴀ ⴆⴈⴀⴐⴄⴁⴀⴑⴀ. ⴘⴄⴋⴍⴕⴋⴄⴃⴍ, ⴌⴓ ⴃⴀⴋⴜⴅⴀⴅ ⴆⴈⴀⴐⴄⴁⴈⴇⴀ, ⴐⴀⴋⴄⴇⴓ 
  ⴚⴄⴚⴞⴊⴈ ⴞⴀⴐ ⴓⴖⴈⴐⴑⴇⴀ ⴘⴄⴋⴜⴅⴄⴊⴈ. ⴀⴐⴀⴋⴄⴃ ⴓⴉⴅⴄ ⴂⴀⴌⴋⴜⴋⴈⴃⴄ ⴗⴍⴅⴊⴈⴑⴀⴂⴀⴌ ⴋⴜⴈⴉⴅⴊⴈⴑⴀ:</p>
<i class="gr">ⴞⴍⴊⴍ ⴘⴄⴋⴃⴂⴍⴋⴀⴃ ⴑⴇⴕⴅⴈ:</i>
<p><big class="rd">Ⴑ</big>ⴄⴐⴍⴁⴀⴑⴀ ⴑⴀⴈⴃⴓⴋⴊⴍⴑⴀ ⴘⴄⴌⴈⴑⴀⴑⴀ, ⴃⴖⴄⴑ ⴛⴄⴍ Ⴖⴋⴐⴇⴈⴑⴀⴍ ⴆⴈⴀⴐⴄⴁⴀⴃ ⴘⴄⴋⴈⴜⴗⴌⴀⴐⴄ, ⴐⴀⴇⴀ ⴀⴐⴀ 
  ⴋⴒⴄⴐⴇⴀ ⴘⴄⴌⴇⴀ ⴓⴇⴞⴐⴀ ⴑⴀⴈⴃⴓⴋⴊⴍ ⴘⴄⴌⴈ. ⴀⴐⴚⴀ ⴀⴋⴁⴍⴐⴑ-ⴂⴈⴗⴍ, ⴅⴈⴇⴀⴐⴚⴀ ⴈⴓⴃⴀ. ⴀⴐⴀⴋⴄⴃ ⴅⴈⴇⴀⴐⴚⴀ 
  ⴀⴅⴀⴆⴀⴉⴈ ⴀⴖⴂⴈⴀⴐⴄⴁ ⴘⴄⴌ. ⴋⴍⴋⴈⴞⴑⴄⴌⴄ ⴋⴄ Ⴓⴔⴀⴊⴍ, ⴑⴀⴑⴓⴔⴄⴅⴄⴊⴑⴀ ⴘⴄⴌⴑⴀ:</p>
<i class="gr">ⴉⴅⴀⴊⴀⴃ ⴑⴞⴅⴀⴌⴈ ⴄⴑⴄ:</i>
<p><big class="rd">Ⴖ</big>ⴋⴄⴐⴇ-ⴋⴗⴍⴔⴄⴊⴈⴑⴀ ⴑⴈⴑⴞⴊⴈⴑⴀⴂⴀⴌ ⴘⴄⴛⴐⴜⴓⴌⴃⴈ, ⴉⴀⴚⴍ, ⴠⴞⴄⴃⴅⴈⴃⴄ ⴐⴀ, ⴐⴀⴋⴄⴇⴓ ⴚⴄⴚⴞⴊⴈ ⴀⴐⴑ 
  ⴓⴖⴈⴐⴑⴇⴀ ⴘⴄⴋⴜⴅⴄⴊⴈ. ⴞⴍⴐⴚⴈ Ⴖⴋⴐⴇⴈⴑⴀ ⴂⴀⴌⴋⴀⴋⴖⴐⴇⴍⴁⴑ ⴋⴄ, ⴃⴀ ⴋⴆⴐⴃⴈⴑ. ⴂⴀⴌⴀⴖⴋⴐⴇⴍⴁⴑ ⴑⴓⴊⴑⴀ 
  ⴃⴀ ⴠⴆⴐⴃⴈⴑ ⴂⴍⴌⴄⴁⴀⴑⴀ ⴓⴚⴞⴍⴃ.</p>
<i class="gr">ⴘⴄⴋⴃⴂⴍⴋⴀⴃ ⴒⴐⴍⴎⴀⴐⴈ ⴄⴑⴄ:</i>
<p><big class="rd">Ⴃ</big>ⴀⴋⴀⴒⴉⴁⴄ ⴑⴈⴗⴅⴀⴐⴓⴊⴈⴇⴀ Ⴕⴐⴈⴑⴒⴄ, ⴃⴀ ⴘⴄⴋⴚⴅⴀⴊⴄ ⴑⴀⴖⴋⴐⴇⴍⴇⴀ ⴑⴓⴐⴅⴈⴊⴈⴇⴀ ⴘⴄⴌⴈⴇⴀ. ⴃⴀⴑⴜⴅⴄⴌ 
  ⴚⴄⴚⴞⴊⴈⴇⴀ ⴓⴌⴈⴅⴇⴍⴇⴀ ⴚⴍⴃⴅⴀⴌⴈ ⴙⴄⴋⴌⴈ, ⴃⴀ ⴀⴖⴋⴀⴅⴑⴄ ⴑⴀⴘⴅⴄⴁⴄⴊⴈⴇⴀ ⴘⴄⴌⴈⴇⴀ, ⴃⴀ ⴖⴈⴐⴑ-ⴋⴗⴀⴅ, 
  ⴐⴀⴇⴀ ⴑⴈⴞⴀⴐⴓⴊⴈⴇ ⴅⴀⴃⴈⴃⴄⴁⴃⴄ ⴑⴀⴞⴈⴄⴐ ⴋⴐⴙⴍⴁⴊⴑⴀ ⴋⴍⴑⴊⴅⴀⴑⴀ ⴘⴄⴌⴑⴀ:</p>
<p><big class="rd">Ⴁ</big>ⴐⴜⴗⴈⴌⴅⴀⴊⴄⴁⴀⴑⴀ ⴜⴋⴈⴃⴀⴇⴀ ⴘⴄⴌⴇⴀⴑⴀ, ⴅⴈⴇⴀⴐ ⴘⴄⴅⴈⴃⴄ ⴀⴐⴀ-ⴖⴈⴐⴑⴈ, ⴐⴀⴋⴄⴇⴓ ⴓⴉⴄⴇⴓ ⴅⴈⴉⴀⴃⴐⴍ 
  ⴘⴄⴑⴊⴅⴀⴃ ⴑⴀⴑⴛⴊⴍⴑⴀ, ⴑⴀⴋⴍⴑⴄⴊⴈ ⴙⴄⴋⴈ ⴋⴀⴋⴞⴈⴊⴄⴁⴑ ⴋⴄ, ⴐⴀⴋⴄⴇⴓ ⴀⴐⴀ ⴀⴐⴑ ⴑⴀⴕⴍⴐⴜⴈⴌⴄ, ⴃⴀ ⴘⴄⴉⴐⴓⴊⴈ, 
  ⴂⴀⴌⴅⴈⴂⴃⴄⴁⴈ ⴀⴌⴂⴄⴊⴍⴑⴇⴀ ⴋⴈⴄⴐ. ⴂⴀⴌⴜⴋⴈⴃⴄ Ⴓⴔⴀⴊⴍ ⴋⴜⴈⴉⴅⴊⴈ ⴑⴓⴊⴈⴑⴀ ⴙⴄⴋⴈⴑⴀ, ⴃⴀ ⴋⴀⴚⴞⴍⴅⴌⴄ 
  ⴅⴈⴇⴀⴐⴚⴀ ⴉⴀⴚⴇ-ⴋⴍⴗⴅⴀⴐⴄⴋⴀⴌ.</p>
<i class="gr">ⴋⴄⴐⴋⴄ ⴊⴍⴚⴅⴀ ⴄⴑⴄ:</i>
<p><big class="rd">Ⴋ</big>ⴄⴓⴔⴡⴍ ⴉⴀⴚⴇ-ⴋⴍⴗⴅⴀⴐⴄⴍ, Ⴓⴔⴀⴊⴍ Ⴈⴄⴑⴍ Ⴕⴐⴈⴑⴒⴄ Ⴖⴋⴄⴐⴇⴍ ⴙⴄⴋⴍ, ⴌⴓⴋⴚⴀ ⴃⴀⴑⴀⴑⴟⴄⴊ-ⴋⴄⴕⴋⴌⴄⴁⴈⴑ 
  ⴋⴄ ⴑⴈⴜⴋⴈ-ⴃⴄ ⴄⴑⴄ ⴓⴖⴈⴐⴑⴄⴁⴈⴑⴀⴇⴣⴑ ⴙⴄⴋⴈⴑⴀ, ⴀⴐⴀⴋⴄⴃ ⴂⴀⴌⴑⴀⴜⴋⴄⴃⴄⴊⴀⴃ, ⴃⴀ ⴜⴋⴈⴃⴀ-ⴋⴗⴍⴔⴄⴊⴀⴃ 
  ⴑⴓⴊⴈⴑⴀ ⴃⴀ ⴞⴍⴐⴚⴈⴑⴀ, ⴃⴀ ⴜⴈⴌⴃⴀⴃ ⴋⴄⴐⴋⴈⴑⴀ ⴚⴞⴍⴅⴐⴄⴁⴈⴑⴀ, ⴃⴀ ⴑⴓⴔⴄⴅⴈⴑⴀ.</p>
<p><big class="rd">Ⴞ</big>ⴍⴊⴍ ⴙⴄⴋⴈ ⴋⴈⴀⴞⴊⴄⴁⴀ Ⴖⴋⴐⴇⴈⴑⴀ ⴉⴄⴇⴈⴊ-ⴀⴐⴑ, ⴃⴀ ⴃⴀⴃⴄⴁⴀⴃ Ⴓⴔⴊⴈⴑⴀ ⴋⴈⴋⴀⴐⴇ ⴑⴀⴑⴍⴄⴁⴀ ⴚⴞⴍⴅⴐⴄⴁⴈⴑⴀ 
  ⴙⴄⴋⴈⴑⴀ.</p>
<i class="gr">ⴃⴀ ⴉⴅⴀⴊⴀⴃ: </i>
<p><big class="rd">Ⴑ</big>ⴄⴐⴍⴁⴀⴑⴀ ⴑⴀⴈⴃⴓⴋⴊⴍⴑⴀ ⴘⴄⴌⴈⴑⴀⴑⴀ, ⴃⴖⴄⴑ ⴛⴄⴍ Ⴖⴋⴐⴇⴈⴑⴀⴍ ⴆⴈⴀⴐⴄⴁⴀⴃ ⴘⴄⴋⴈⴜⴗⴌⴀⴐⴄ, ⴐⴀⴇⴀ ⴀⴐⴀ 
  ⴋⴒⴄⴐⴇⴀ ⴘⴄⴌⴇⴀ ⴓⴇⴞⴐⴀ ⴑⴀⴈⴃⴓⴋⴊⴍ ⴘⴄⴌⴈ. ⴀⴐⴚⴀ ⴀⴋⴁⴍⴐⴑ-ⴂⴈⴗⴍ, ⴅⴈⴇⴀⴐⴚⴀ ⴈⴓⴃⴀ. ⴀⴐⴀⴋⴄⴃ ⴅⴈⴇⴀⴐⴚⴀ 
  ⴀⴅⴀⴆⴀⴉⴈ ⴀⴖⴂⴈⴀⴐⴄⴁ ⴘⴄⴌ. ⴋⴍⴋⴈⴞⴑⴄⴌⴄ ⴋⴄ Ⴓⴔⴀⴊⴍ, ⴑⴀⴑⴓⴔⴄⴅⴄⴊⴑⴀ ⴘⴄⴌⴑⴀ:</p>
<i class="gr">ⴞⴍⴊⴍ ⴍⴃⴄⴑ ⴋⴈⴄⴋⴇⴞⴅⴈⴍ ⴆⴈⴀⴐⴄⴁⴀⴑⴀ ⴚⴞⴍⴅⴄⴊⴑⴋⴗⴍⴔⴄⴊⴑⴀ ⴑⴀⴈⴃⴓⴋⴊⴍⴑⴀ ⴌⴈⴝⴑⴀ. ⴀⴕⴄⴁⴃⴄ ⴋⴄⴗⴅⴑⴄⴓⴊⴀⴃ, ⴃⴀ ⴠⴋⴀⴃⴊⴍⴁⴃⴄ ⴔⴐⴈⴀⴃ, ⴃⴀ ⴀⴋⴀⴑ ⴋⴞⴓⴐⴅⴀⴊⴈⴇⴀ ⴑⴓⴊⴈⴇⴀ ⴈⴒⴗⴍⴃⴄ Ⴖⴋⴐⴇⴈⴑⴀ ⴋⴈⴋⴀⴐⴇ:</i>
<br />ⴃⴈⴃⴄⴁⴀ ⴘⴄⴌⴃⴀ Ⴖⴋⴄⴐⴇⴍ. &nbsp;&nbsp; <i class="gr">ⴂ &nbsp; ⴂⴆⴈⴑ</i>.
<hr align="left" width="90%" id="gr" />
<div align="center">
<a href="ziarebis.html"><img src="../images/oqro1.png" border="0" width="8" height="20" alt="1" /></a> &nbsp;&nbsp;&nbsp;&nbsp;&nbsp;
<a href="ziarebis2.html"><img src="../images/oqro2.png" border="0" width="12" height="20" alt="2" /></a> &nbsp;&nbsp;&nbsp;&nbsp;&nbsp;
<a href="ziarebis3.html"><img src="../images/oqro3.png" border="0" width="12" height="20" alt="3" /></a> &nbsp;&nbsp;&nbsp;&nbsp;&nbsp;
<img src="../images/vercx4.png" border="0" width="12" height="20" alt="4" />
</div>
</div>
<script language="javascript" type="text/javascript" src="../java/qveda_loc.js"></script>
</body>
</html>

